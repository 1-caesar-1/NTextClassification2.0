דיאטת דוקאן
הפוסט הזה יהיה קצת ארוך, ובו אני אביא ציטוט מתוך הספר של דוקאן עצמו על המניעים שהביאו אותו ליצור את הדיאטה הזו.
יש הרבה היגיון מאחורי מה שהוא כותב, ואני ממליצה בחום לקרא עד הסוף, כדי להבין שבעצם - הוא יודע מה זה ראש שמן, הוא מבין ראש שמן, והכי חשוב - היוא יודע מה הם הפחדים של ראש שמן, ונותן כלים להתמודדות.
ברוכים הבאים לדיאטת דוקאן:
מתוך "דיאטת דוקאן" מאת ד"ר פייר דוקאן.
פתח דבר: מפגש הרה גורל, או האיש שאהב רק בשר 
כשהייתי רופא צעיר מאוד עסקתי ברפואה כללית ברובע מונפרנס בפריז ובמקביל התמחיתי בנוירולוגיה של ילדים משותקים ברגליהם בגארש, סמוך לבירה.
אחד ממטופלי היה מו"ל כבד משקל, אדם עליז ומטופח להפליא שטיפלתי בו על בסיס קבוע בגלל מקרה קשה מאוד של אסתמה. יום אחד הוא בא אלי לפגישה, וברגע שהתמקם בנוחות בכורסה שחרקה תחת כובד משקלו, אמר, "ד"ר, תמיד הייתי מרוצה מהטיפול שלך. אני בוטח בך ובאתי אליך היום כי אני רוצה שתגרום לי לרדת במשקל."
באותם ימים, כל מה שידעתי על תזונה ועודף משקל היה מה שהמורים שלי לימדו אותי בבית הספר לרפואה - ידע שהסתכם בהצעות לדיאטות דלות קלוריות ולארוחות בגודל מיניאטורי שהיו קטנות כל כך שכל אדם כבד משקל היה צוחק ובורח קילומטרים לכיוון הנגדי. עבור אכלנים גדולים, עצם הרעיון שעליהם למדוד את האושר שלהם הוא מגוחך.
סירבתי, בתירוץ הקלוש שאני לא יודע כלום על תהליך הירידה במשקל.
"על מה אתה מדבר? הלכתי לכל המומחים בפריז, וכל אחד מהם נתן לי דיאטת רעב. מאז שאני נער, הורדתי יותר משלוש מאות ועשרים ק"ג והעליתי את הכול בחזרה. אני חייב להודות שמעולם לא היתה בי מוטיבציה אמיתית, ואשתי, בגלל חוסר מודעות, לא עזרה לי הרבה בכך שאהבה אותי למרות כל הקילוגרמים העודפים שלי. אני לא מצליח למצוא בגדים המתאימים למידה שלי ולמען האמת, אני מתחיל לחשוש לחיי."
המשפט האחרון שלו שינה את מסלול חיי המקצועיים: "תן לי איזו דיאטה שתרצה, תמנע ממני איזה מזון שתרצה, כל דבר, רק לא בשר. בשר אני אוהב יותר מדי."
אני עדיין זוכר כיצד עניתי ללא היסוס, ולו הקל שבקלים: "בסדר גמור. אם אתה כל כך אוהב בשר, תחזור מחר עם בטן ריקה ותישקל על המאזניים אצלי. ובחמשת הימים הבאים תאכל אך ורק בשר. אבל תימנע מאכילת בשרים שמנים כמו חזיר, כבש והנתחים השמנים יותר של הבקר כמו צלעות וסטייק עין. את הבשר תצלה על הגריל ותשתה כמה שיותר מים. תחזור אלי אחרי חמישה ימים עם בטן ריקה ותישקל שוב."
"בסדר, עשינו עסק."
כעבור חמישה ימים הוא חזר. הוא הוריד כמעט חמישה קילוגרמים וחצי. לא האמנתי למראה עיני, וגם הוא לא. הייתי קצת מודאג אבל הוא נראה נהדר, עליז יותר מתמיד, ואמר שהוא מרגיש מצוין שוב ושהפסיק לנחור. הוא ביטל את הספקות שלי.
"אני אמשיך עם זה. אני מרגיש כמו על פסגת העולם. זה עובד וזה ממש פינוק."
וכך הוא הלך לחמישה ימים נוספים של אכילת בשר, והבטיח לי לבצע בדיקות דם ושתן.
כאשר חזר, הוא הוריד עוד שני קילוגרמים וחצי, ובשמחה רבה הראה לי את תוצאות הבדיקות שלו. רמות הסוכר, הכולסטרול וחומצת השתן היו בטווח הנורמלי.
בינתיים הלכתי לספרייה של בית הספר לרפואה, שם הקדשתי זמן רב כדי ללמוד על אודות הסגולות התזונתיות הטמונות בבשר ובחלבונים אחרים.
כאשר המטופל שלי חזר אחרי חמישה ימים, עדיין במצב נהדר ולאחר שהוריד עוד כשני קילוגרמים, ביקשתי ממנו להוסיף דגים ומאכלי ים, והוא הסכים ברצון רב כיוון שכבר אכל מכל היצע הבשר הקיים.
כאשר לאחר 20 יום הראה המשקל ירידה של 10 קילוגרמים, ביקשתי ממנו לבצע בדיקת דם נוספת, שתוצאותיה היו מרגיעות כמו תוצאות הבדיקה הראשונה. שלפתי את הקלף המנצח, והוריתי לו להוסיף את הקטגוריות האחרות של החלבונים: מוצרי חלב, עוף וביצים. יחד עם זאת, ליתר ביטחון, ביקשתי ממנו לשתות יותר מים - שלושה ליטרים, או 12 כוסות של 250 מ"ל - ביום.
הוא הסכים להוסיף ירקות כיוון שהייתי מודאג מהעובדה שהתזונה שלו לא הכילה ירקות במשך כל כך הרבה זמן.
כאשר חזר חמישה ימים מאוחר יותר, הוא לא הוריד אפילו קילוגרם אחד. הוא השתמש בזה כתירוץ לחזור לדיאטה על בסיס חלבונים בלבד. הנחתי לו לעשות כרצונו בתנאי שיחליף לסירוגין את התזונה הזו מדי חמישה ימים בתזונה שתכיל גם ירקות, אחרת הוא עלול לסבול ממחסור בוויטמינים. הוא לא היה משוכנע לגבי הטענה שלי, אך הוא הסכים לה כיוון שהוא סבל מעצירות שנבעה מחוסר בסיבים תזונתיים בדיאטה שלו.
וכך נולד השלב הראשון של דיאטת ד"ר דוקאן וגם העניין שלי בהשמנת יתר ובהורדה במשקל. המטופל שלי שינה את מסלול הלימודים שלי ואת חיי המקצועיים. עבדתי קשה כדי לשפר את הדיאטה, יצרתי תוכנית אכילה שהיום נראית לי גם כתוכנית המתאימה ביותר למבנה הנפשי של אנשים בעלי עודף משקל וגם היעילה ביותר להורדה במשקל, המבוססת על מזון אמיתי. יחד עם זאת, במהלך השנים הגעתי למסקנה המרה שאפילו הדיאטות היעילות ביותר להורדה במשקל אינן יעילות לאורך זמן. במקרה הטוב ביותר, מבצע הדיאטה מתחיל לצאת מהמסלול לאט מבלי שירגיש; במקרה הגרוע ביותר, המשקל עולה בחזרה, בדרך כלל בגלל מתחים, נסיגות או בעיות אחרות.
נוכחתי לראות כיצד רוב מבצעי הדיאטות מפסידים בסופו של דבר במאבקם במשקל, וזה הוביל אותי לפתח תוכנית ששומרת על ההישג של משקל היעד. מטרת שלב הביסוס היא להציג מחדש, בהדרגתיות, את יסודות האכילה הנכונה ולהתמודד עם גוף שהתרוקן מהמאגרים שלו ושנחוש בדעתו לנקום. כדי לתת טווח נשימה לשלב המרדני הזה ולהפוך את המעבר למשהו אפשרי, קבעתי מגבלת זמן קבועה לחלק השני של הדיאטה שלי, קלה לחישוב וביחס למשקל שירד: חמישה ימים לכל חצי קילוגרם שירד.
אבל ברגע שהסתיים שלב הביסוס, ראיתי כיצד ההרגלים הישנים של המטופלים שלי מזדחלים אט־אט בחזרה בגלל לחצים הנובעים מחילוף החומרים ובגלל תחייתו הבלתי נמנעת של הצורך לפצות על הקשיים בחיים. אז מצליחים אותם מזונות עשירים, קצפתיים ומתוקים להכניע בערמומיות את המגננות שלנו.
לפיכך היה עלי לנקוט אמצעי שקשה אפילו להציע אותו לאנשים - לקבוע כלל שהעזתי לכנות אותו "קבוע", סוג של אזיקים שכל האנשים הסובלים מעודף משקל - כבדי המשקל או רק בעלי עודף משקל - מתעבים כיוון שצריך לשמור עליו לתמיד. אבל הכלל הזה, שיש לפעול לפיו לאורך כל החיים, כיוון שהוא מבטיח שהמשקל שהושג יישמר, חל רק על יום אחד בשבוע - יום קבוע מראש, שאין לשנות את המבנה שלו או "לזייף" בו אך הוא מניב תוצאות מדהימות.
רק אז הבנתי שהגעתי לארץ המובטחת: הצלחה אמיתית, ארוכת טווח וברורה, המורכבת מארבעה שלבים עוקבים שכל אחד מהם פוחת ברמת האינטנסיביות שלו, ובכך נוצרת דרך תומכת המציבה תמרורים ברורים ולא מאפשרת בריחה. דיאטת התקפה קצרה וקפדנית שמביאה לתוצאות מזהירות ולאחריה דיאטת שיוט, מחוזקת על ידי שלב הביסוס שמשכו מותאם למספר הקילוגרמים שנשרו. לבסוף, כדי שהמשקל שהשגתם במאמץ כה רב יישאר יציב לתמיד, קיים שלב ההתייצבות הכולל אמצעי קיבוע שהוא בעל יעילות מוגדרת: יום אחד בשבוע המוקדש לשמירת הדיאטה. אמצעי זה מיועד לעזור לכם לשמור על איזון בשאר ימות השבוע, בתנאי שהוא ימשיך איתכם, כמו כלב שמירה נאמן, למשך כל חייכם.
באמצעות ארבעת שלבי הדיאטה העוקבים השגתי לראשונה את התוצאות האמיתיות והעקביות שלי. כעת לא הצעתי רק דגים אלא קורס שלם על תורת הדיג, תוכנית מקיפה המאפשרת לאנשים בעלי עודף משקל לשלוט בחייהם, להוריד משקל במהירות ולהישאר במשקל שהושג לתמיד, ולעשות כל זאת בכוחות עצמם.
שלושים וחמש שנה הקדשתי ליצירת הכלי הנהדר הזה עבור מספר מצומצם של אנשים. היום אני רוצה שהתוכנית שלי תהיה נגישה גם לציבור רחב יותר.
התוכנית מיועדת לאלו שניסו הכול, שהורידו במשקלם לעתים תכופות - תכופות מדי - ואשר מחפשים דרך לא רק להוריד במשקל, אלא, חשוב יותר, לשמור על התוצאות שהושגו בעמל כה רב ולחיות בנוחות עם הגוף שהם רוצים ושמגיע להם.
לכן אני מקדיש את הספר ואת השיטה לכל המטופלים שלי, שהפכו את חיי כרופא למלאי סיפוק, ובעיקר לראשון שבהם, המו"ל כבד המשקל.
דיאטת ד"ר דוקאן 
שלושים וחמש שנה חלפו מאז המפגש הרה הגורל שהיה לי עם האדון כבד המשקל. מאז הקדשתי את עבודתי כדי לעזור לאלפי גברים ונשים להיפטר מקילוגרמים עודפים ולשמור על משקל תקין.
כמו כל עמיתי הרופאים בצרפת, חונכתי להאמין שדיאטות דלות קלוריות המבוססות על ספירת קלוריות הן הדרך הנכונה לרדת במשקל. מותר היה לאכול כל סוג של מזון, רק במנות קטנות. אבל את הידע שצברתי ואשר מנחה אותי בעבודתי כיום למדתי באמצעות קשר יומיומי וישיר עם אנשים בשר ודם שחשים כמיהה תמידית לאוכל.
מהר מאוד הבנתי שהעובדה שאדם הוא בעל עודף משקל אינה מקרית. התיאבון שלהם וחוסר היכולת הגלוי שלהם לשלוט בעצמם היו בעצם הסוואה שחיפתה על הצורך למצוא נחמה באוכל. הצורך הזה חזק כל כך מאחר שיש לו קשר למנגנוני ההישרדות, שהם מנגנונים קדומים ואינסטינקטיביים. מהר מאוד התברר לי שלא אוכל לגרום לאדם בעל עודף משקל להוריד ממשקלו ולהישאר רזה רק בעזרת עצה טובה, גם אם אותה עצה התבססה על היגיון צרוף ועל מחקר מדעי.
אנשים בעלי עודף משקל, הנחושים בדעתם לרזות, זקוקים
יותר מכול יועץ או שיטה לתמיכה. הם צריכים תמיכה
כדי לא להישאר לבד במסע הייסורים של הדיאטה, אשר
פועלת במכוון כנגד חוש ההישרדות שלהם.
אנשים בעלי עודף משקל מחפשים כוח רצון חיצוני, מקבל החלטות שיוליך אותם ויציע להם הדרכה והנחיות מוגדרות, כי אנשים בעלי עודף משקל שונאים במיוחד, ולא מצליחים, להחליט בעצמם מתי ואיך ימנעו מעצמם אוכל. ובאשר לניהול הדיאטה שלהם, אנשים בעלי עודף משקל יודו ללא בושה - ומדוע שיחושו בושה? - שהם חסרי אונים בכל הנוגע לשליטה במה שהם מכניסים לפה. ישבו מולי אנשים מכל רקע חברתי וכלכלי אפשרי ותיארו את עצמם כחלשי אופי באופן מפתיע בכל הקשור לאוכל.
כמובן, רובם מצאו באוכל סוג של "פתח מילוט" שדרכו הם משחררים את המתחים, הלחץ והאכזבות התכופות שהחיים מזמנים לנו. היגיון ושיקול דעת לא מסוגלים לגבור על אותם לחצים - לפחות לא לאורך זמן. במשך שנות עבודתי נתקלתי בדיאטות רבות שצצו ונעלמו.
ניתוח אותן דיאטות והסיבות שהביאו להצלחתן - במידה כזו או אחרת - יחד עם בחינת מאמציהם של המטופלים שלי, הביאו אותי למסקנות הבאות: אנשים בעלי עודף משקל הרוצים לרזות זקוקים לדיאטה שפועלת מהר ומביאה לתוצאות מיידיות, מהירוֹת מספיק כדי לחזק ולשמר את המוטיבציה שלהם. הם זקוקים גם ליעדים מדויקים שנקבעים על ידי מנחה חיצוני, המורכבים מסדרה של שלבים שאליהם יש לשאוף, כדי שיהיו מודעים למאמציהם ויוכלו להשוות אותם עם התוצאות הרצויות. ואולם ראיתי גם את הנחישות שהפגינו מטופלים שלי בתקופות מסוימות בחייהם ואז ראיתי באיזו קלות הם התייאשו כאשר התוצאות לא עלו בקנה אחד עם מאמציהם.
לרוב הדיאטות האופנתיות שכבשו בסערה את הציבור בשנים האחרונות אכן היו השפעות מיידיות והן סיפקו את התוצאה המובטחת. למרבה הצער, ברגע שהספר נסגר, התפוגגו ההוראות וההנחיות שלהן כלא היו, והאדם בעל עודף המשקל נותר שוב לבדו הושג, זנחו כל אותן דיאטות, אפילו המקוריות והחדשניות שבהן, את מאמיניהן והשאירו אותם עם העצה ההגיונית שרצוי לאכול באופן מתון ומאוזן - עצה שאדם שמן לשעבר לעולם לא יצליח לפעול על פיה.
אף אחת מאותן דיאטות מפורסמות לא מצאה את הדרך להגן על אנשים ולהדריך אותם בתקופה שלאחר ההרזיה, לתת עצות וציוני דרך מדויקים, פשוטים ויעילים כמו אלה שהפכו את הדיאטה שלהם להצלחה כה גדולה בתחילתה.
אנשים שהפחיתו ממשקלם יודעים בלבם שלבדם וללא כל תמיכה לא יהיו מסוגלים לשמור על ההישג שלהם. הם גם יודעים שאם הם יצטרכו לשמור על עצמם, הקילוגרמים יזדחלו בחזרה. הם זקוקים לקווים מנחים פשוטים, מדויקים, יעילים ולא מתסכלים מדי - קווים מנחים שניתן לפעול על פיהם במשך כל החיים.
החלטתי לפתח דיאטה משלי לירידה במשקל לאחר שהתאכזבתי מרוב הדיאטות האופנתיות, שמטרתן להשיג הישג מרהיב אך קצר מועד, ולאחר שהבנתי את חוסר יעילותן של דיאטות דלות קלוריות ושל כל העצות ההגיוניות שהמשיכו לנסות, למרות כל הראיות נגדן, להפוך אכלני־יתר לאכלנים נבונים. הניסיון רב השנים שלי כרופא מאפשר לי לקבוע שזו הדיאטה היעילה ביותר והקלה ביותר לביצוע שקיימת כיום. אני מבין שההצהרה הקודמת עלולה לגרום לי להישמע שחצן.
אבל אני מוכן לקחת את הסיכון הזה כיוון שאני מאמין בזאת בכל לבי, ואם לא אשמיע הצהרה זו מול הסבל הגובר של בעיות ההשמנה, הדבר יהיה משול לאי מתן עזרה לאנשים השרויים בסכנה.
דיאטת ד"ר דוקאן לוקחת בחשבון כל דבר שהוא חיוני להצלחתה של כל תוכנית הרזיה:
היא מציעה לאנשים בעלי עודף משקל הרוצים לרדת במשקלם מערכת של הנחיות מדויקות המציבות אותם על המסלול, עם שלבים ויעדים, שאינם מותירים מקום לאי־בהירות או לחריגה.
הורדת המשקל הראשונית היא ניכרת ומהירה מספיק כדי להמריץ את הדיאטה ואט־אט להחדיר מוטיבציה מתמשכת.
זוהי דיאטה לא מתסכלת. חל איסור על מדידת מנות ועל ספירת קלוריות, והיא מעניקה לכם חופש מוחלט באכילת סוגים מסוימים של מזונות פופולריים.
זוהי תוכנית דיאטה מקיפה וכוללת שאתם בוחרים אם לבצע או לא.
ניתן לחלק את הדיאטה לארבעה שלבים עוקבים:
1. שלב ההתקפה. שלב ההתקפה הראשוני המורכב מדיאטת. חלבונים טהורים הנו נקודת פתיחה נפלאה, מהירה כמעט כמו אצל אנשים שצמים או מבצעים דיאטות של אבקת חלבונים אך ללא החסרונות הכרוכים באלה.
2. שלב השיוט. בשלב השיוט, יש לסירוגין ימים של חלבונים טהורים וימים שבהם תאכלו חלבונים נוסף על ירקות מותרים. שלב זה מאפשר לכם להגיע למשקל היעד שלכם.
3. שלב הביסוס. שלב הביסוס מיועד למנוע את אפקט הריבאונד (השמנה חוזרת) המתרחש לאחר כל הורדה מהירה במשקל. זוהי תקופה פגיעה במיוחד שבה יש לגוף נטייה להחזיר אותם קילוגרמים שירדו בקלות רבה. משך השלב הזה מבוסס על נוסחה מדויקת: 5 ימים לכל חצי קילוגרם שירד.
4. שלב ההתייצבות הקבועה. ייצוב קבוע של המשקל המבוסס על שלושה אמצעים פשוטים ובטוחים שקל לבצעם אך אין לוותר עליהם אם רוצים לשמור על המשקל הקיים: השלב החלבוני הטהור של הדיאטה חייב להמשיך יום אחד קבוע בשבוע - למשל, מדי יום חמישי - לשארית חייכם; אל תשתמשו במעליות או במדרגות נעות; ואכלו 3 כפות סובין שיבולת שועל מדי יום. אסור לחרוג משלושת כללי הברזל הללו, וזה אפשרי כי הם ברורים ויעילים דיים כדי שתצליחו להתמיד בהם במשך תקופה ארוכה.
קישורים:
מטר - הוצאה של הספר בעברית http://matarbooks.co.il/printbook.php?book=1785&nav=4 
דיאטת דוקאן - http://koti.welho.com/taksit/kotisivu/dukan/thedukandiet_pierredukan.pdf