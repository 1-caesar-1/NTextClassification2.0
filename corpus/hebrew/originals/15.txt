גם אני שובר שתיקה
קוראים לי דניאל ביטון,אני נשוי עם שלושה ילדים ואני תושב מדינת ישראל.גם אני שירתתי בצבא הגנה לישראל וגם לי נמאס כבר לשמוע את כל הדיבורים מסביב ואני לא יכול יותר לשתוק ולכן החלטתי לשבור שתיקה.
שירתתי בלבנון ביהודה ושומרון וברצועת עזה
הייתי חייל שעבר עשרות מפקדים
הייתי מפקד שפיקד על עשרות חיילים
הייתי מפקד מחלקה בעשרות מוצבים
הייתי מפקד פלוגה בעשרות גזרות
היום אני מפקד במילואים על יחידה שכוללת עשרות קצינים
עברתי קורסים רבים מאוד בצבא עם עשרות מפקדים וחיילים מכל הקשת של הצבא
פיקדתי והשתתפתי במאות פעולות מבצעיות בכל גבולות המדינה ואני מוכרח לומר כי מעולם לא קיבלתי פקודה בלתי חוקית מעולם לא עשיתי שום פעולה שפגעה במתכוון באזרחים חפים מפשע ומעולם לא נתתי פקודה שהייתה פקודה פסולה מיסודה. אני מוכרח לציין כי בכל תדריך שהועבר לחיילים לפני כל יציאה למשימה קטנה כגדולה תמיד צויין הצורך בשמירת ערכי צהל.
אני גאה בכל מי ששירת איתי לצידי ואף פיקד עליי. זכיתי לראות, לעבוד ולהיות עם הטובים והאיכותיים שבבני ישראל.
אני גאה במדינה שלנו על הדמוקרטיה הפתוחה שבה ואני חושב שיש מקום ודרך לדבר ולהעביר ביקורת על מה שמתרחש בה (אם מתרחש ואם מישהו חווה משהו לא מוסרי) אך הדרך היא לא בשקרים ולא במימון גופים זרים ובמדינות שונות בעולם תוך הכפשת שמה של ישראל ואזרחיה ועל ידי הטלת בוץ ורפש שלדעתי הצנועה אין להם מקום ואפילו לא גרם של אמת.
שירותי הצבאי ,שנמשך גם בימים אלה בשירות מילואים מאוד אינטנסיבי , היה רווי מקרים של חיכוך באוכלוסייה , איך לומר זאת בעדינות, שלא אוהדת אותנו במיוחד ועדיין שמרנו על הגבולות של המדינה המיוחדת שלנו תוך שמירה עילאית על היתרון הכי גדול שלנו כאזרחים במדינה היהודית והוא היתרון המוסרי שלנו.
אני לא אכנס כאן לפרטים של אירועים ודוגמאות כי באמת שאין סוף למקרים שיעידו על מה שאני חוויתי ממקור ראשון.
אסיים את דבריי ואומר שבאמת הגיע הזמן להפסיק לשתוק, הגיע הזמן שנעמוד בגאון ובגאווה ולא נתבייש בצדקת דרכנו ובדרך שלנו לחיות כאן בכבוד בשלום ובביטחון.
הדורות שלצערי לא יצא לי להיות חלק מהם הקימו מדינה, הדורות שאחריהם שמרו עליה גדולה וחזקה בכל מלחמה שניסו למחוק אותנו ואנו כאן במבט לעתיד נמשיך במשימה בלי בושה ועם וזכות עצומה.
ציטוט קצר לסיום מספר זכריה פרק ד שהולך איתי כל הזמן:
"לא בחייל ולא בכוח כי אם ברוחי אמר יהוה צבאות"
יום טוב לכולם.
סא"ל במילואים דניאל ביטון.