מי שעוקב אחר סקירות הבישום שלי כבר יודע שפיתחתי אובססיה לא קטנה לבשמים של מעצב העל טיירי מוגלר.
על ההיכרות הראשונה שלי עם המותג בנעוריי כתבתי לא מזמן בפוסט שהקדשתי לבושם אנג'ל, שם סיפרתי שהוא היה אחד הבשמים האהובים עליי עד לתקופה מסוימת ובמשך שנים לא השתמשתי בבשמי המותג כי הטעם שלי מאוד השתנה.
החזרה והסקרנות שלי מחדש למותג התעוררה לפני כחצי עשור כשגיליתי את הבושם "Mugler Cologne" בתקופה שבה הייתי באובססיה לבשמים פרשיים-לימוניים. זו היתה הפתעה גמורה עבורי ומסתבר שבדיעבד גם עבור הקהל של מוגלר בזמנו שהתרגל לבשמים מאוד דומיננטיים, מתובלים ואוריינטליים. מוגלר יצא אז לראשונה עם בושם מרענן, נקי ונעים במיוחד, שמבוסס בעיקר על פירות הדר, צמחי תבלין טריים, מאסק  ומרכיב סודי ייחודי. מהבושם הזה התפתחה לאחרונה סדרה שלמה ומהממת שנקראת "Mugler Cologne Collection" שעליה נדבר היום.
 Mugler Cologne
מאז שפרסמתי את הסקירה שלי על ה-"Mugler Cologne" המשכתי לטפח ולהגדיל את אוסף בשמי מוגלר שלי. כתבתי עליהם ואודות טיירי מוגלר מספר פעמים בבלוג ואני עוקבת אדוקה של חשבון האינסטגרם הרשמי של המותג וגם של המעצב טיירי מוגלר עצמו, שגם היום כשהוא כבר בן 70 נשאר אנרגטי ותוסס מתמיד. אגב, אם במקרה פיספסתם את השמלות הכי מדוברות שלבשה קים קרדישיאן בחודש הקודם בעיצובו של טיירי מוגלר עצמו קבלו תזכורת קטנה ל"נערת ג'יימס בונד יוצאת מהמים" שגנבה לכולם את ההצגה בטקס המט גאלה האחרון. זו לא השמלה היחידה והנועזת של מוגלר שקים לבשה לאחרונה, והוא הפך לאחד מבתי האופנה האהובים עליה.
על טיירי מוגלר
טיירי מוגלר נחשב לאחד ממעצבי האופנה פורצי הדרך. עיצוביו מאופיינים בתפירה מהפכנית ובשימוש בצלליות חזקות ומסוגננות בעלות קווים תיאטרליים כחלק מהשפעותיו כרקדן לשעבר. כמו כן הוא עושה שימוש כמעט קבוע באלמנטים עתידניים ונועזים מעולם הפנטזיה והמדע הבדיוני. את קריירת האופנה שלו החל מוגלר כבר בגיל צעיר כשעיצב את בגדיו שלו בתור תלמיד תיכון. את המותג "טיירי מוגלר" ייסד בשנת 1974, ובשנות ה-80 וה-90 הפך ליוצר מאוד מבוקש וטרנדי בעולם האופנה. הוא יצר תלבושות עבור מחזות, הצגות ואופרות ועבד בצמוד לאמנים ידועים ביניהם רוברט אלטמן וג'ורג' מייקל. מאוחר יותר השיק את קולקציית ההוט-קוטור הראשונה שלו, בה כל בגד נתפס כעבודת אמנות. תצוגות האופנה שלו עוצבו כמופעים של ממש שבהם הוא היה גם היוצר וגם הבמאי. הכול היה מקורי, מדהים, פנומנלי וחדשני לחלוטין (סרטון).
מאז הבושם הראשון "אנג'ל" שהושק בשנת 1992 ועד היום, יצר מוגלר מעל ל-140 ניחוחות בשיתוף פעולה עם אמני בישום מובילים בצרפת. בקבוקי הבושם אגב שעשויים מקריסטל, מיוצרים באופן ידני, ולכן אין בקבוק דומה לחברו. אלו גם בקבוקי הבושם הראשונים שיוצרו בצורה כזו שניתן למלא אותם שוב, זאת מתוך תפיסה שבקבוק הבושם הוא תכשיט שהאישה תרצה לשמר, לצד חסכון בכסף ושמירה על איכות הסביבה.
קולקציית בשמי הקולון MUGLER COLOGNE
סדרת הבישום החדשה היא המשך של הניחוח המקורי והנפלא MUGLER COLOGNE. בקולקציה החדשה חמישה בשמי קולון חדשים, ארבעה גוונים חדשים אשר הצטרפו לניחוח הירוק הראשון ומבוססים עליו: כתום, צהוב, כחול וסגול. הקולקציה הזו נחתה ממש עכשיו בג'יימס ריצ'רדסון דיוטי פרי, וזכיתי להשתתף השבוע באירוע ההשקה היפיפה ולהכיר מקרוב את צוות המותג מפריז שהביא איתו פרזנטציה מרהיבה, צבעונית ושמחה שמשקפת את מהות הקולקציה – הענקת אנרגיות טובות ללובשים את בשמיה ולסובבים אותם.
בפרנטציה היפה בנמל התעופה בן גוריון
בקבוקים קטנים של התוים הסודיים של כל בושם, אותם נתנו לנו להריח באירוע
צמידים בצבע הבושם ועם שם הבושם עליהם כדי שנזכור מה ניסינו או ערבבנו בכל יד
לוח צילומים מאויר בבשמי הקולקציה. כל אחד יכל לבחור באיזה צבע הוא צובע את הבושם שלו
Myriam Azema המדריכה הבינלאומית של מוגלר מדגימה לנו את השילובים הכי מוצלחים של הבשמים
Stephanie Rozan מנהלת יחסי הציבור של המותג במצגת מרתקת על פועלו של מוגלר בעולם האופנה
MUGLER COLOGNE
מימין "Come Together" החדש, משמאל "Mugler Cologne", הניחוח הראשון משנת 2001 (הבקבוק הראשון והמקורי היה דומה מאוד בצורתו לבקבוקי הסדרה החדשה).
בחזרה לבושם "Mugler Cologne" עליו מבוססת הקולקציה. את ההשראה ליצירתו קיבל מוגלר במהלך ביקורו במרוקו, בעודו מחפש מקום אקזוטי להתבודד בו ולנקות את הראש. בבית המלון בו שהה בעודו רוחץ את עורו השזוף מהשמש החמה עם הסבון, תוך שהוא מוקסם מהנוף המדברי והסוריאליסטי, הוא נדהם מהשילוב החד, הנקי והמעניין שנוצר משילוב טמפרטורת הגוף שלו עם הסבון, מה שהפיק ארומה ייחודית ובלתי נשכחת. כדי לשחזר את החוויה המציא את הקולון עבור עצמו בשנת 2001. מי הקולון הראשונים אגב הומצאו במאה ה-18 בגרמניה והם נקראים כך (Eau de Cologne) על שם העיר קלן. הם נחשבו למרעננים וזולים יותר בשל הריכוז הנמוך יותר של האלכוהול והיו פופולאריים מאוד בזמנם.
כל אחד מהבשמים בקולקציה החדשה זכה לשם שמבטא את רוח החופש. כל צבע מרמז על מרכיביו ובכל אחד מהם ישנו מרכיב סודי שמרומז באות אחת בלבד, האות הראשונה של אותו מרכיב. ביחד ובנפרד הם מציעים אינספור חוויות ריחניות יוצאות מן הכלל. ניתן לערבב אותם או ללבוש כל אחד מהם בנפרד. הם מעודדים חופש ליצור, לערבב ולדמיין ריחות וצבעים ליצירת הילה ייחודית עבור כל אדם.
הבקבוקים עוצבו בהשראתו של הבושם הראשון, זכוכית שקופה וצלולה ופשוטה ביחס לבקבוקי מוגלר בעלי העיצוב העתידני. מוגלר רצה באופן מכוון לבחור בחפץ פשוט והגיוני. בבקבוקים החדשים נעשו מספר שינויים קטנים והם שומרים על אותה טבעת כרום עם עיצוב הגיילוצ'ה המעודן. כולם מגיעים בגודל אחיד של 100 מ"ל וכשהם עומדים יחד מזכירים הבקבוקים את גווני הקשת והופכים מחפץ רגיל לפריזמה.
בקמפיין המקסים שמלווה את הבושם אין פרזנטורית או צילומים אמיתיים, אלא אמנות פופ חדשנית בניצוחו של המאייר המוכשר הוגו ביינבנו שמתאר עולם צבעוני, מלא ברגשות, אהבה ואנרגיות וקורא לקהל להצטרף אליו.
פירוט על חמשת הניחוחות בקולקציה: 
"Take Me out" – לחלום בגדול או ללכת הביתה (כתום)
פרחוני-הדרי מתקתק 
ניחוח או דה טואלט קורן, חיובי וממריץ, מוגלר מזמין את בני האדם לטבול את עצמם באמבט של אור ולהניח לגל של חיוביות לשטוף אותם ולסחוף אותם לעולם אחר. בלב הבושם פריחת התפוז ורעננות של עלי שיסו שנקטפו לא מזמן והוא טומן בתוכו מרכיב סודי בשם "P" ששולח אנרגיה מעוררת חושים, ניחוח של קיץ וחוף ים. בעיניי הניחוח הכי נשי מכל הקולקציה ויש בו אף אקורד מסוים ועדין מהאליאן האייקוני.
"Fly Away" – עירני מידי כי אני חולם גבוה (צהוב)
הדרי, מעושן
מכונה ה"חלום שבהקיץ", מתאר הרגשה של המראה ברכבת ההרים הכי גדולה, תחושת אופוריה ורגיעה, או במילים אחרות מתאר סוג של "היי" בהשראת…קנבוס ארומטי שמהווה מרכיב מרכזי של הבושם, לצד האשכולית הצהובה שמוסיפה רעננות מעט מרירה. זהו קולון אינטנסיבי ומעניין ביותר שלא מזכיר לי שום בושם אחר שניסיתי. המרכיב הסודי שלו הוא "C" שממריץ ומלטף את החושים.
"Come Together" – האם אתם מרגישים את זה בא? (ירוק)
 ירוק-מאסקי, ארומטי
פרשנות חדשה לבושם "מוגלר קולון" הראשון והאהוב. בושם שקורא לאנשים להתכנס יחד ולחוות חוויה חושנית וממכרת. זהו ניחוח המשלב בתוכו פטיטגריין (עלי עץ תפוז ננסי) ומוסק לבן, שמשדרים רעננות חושנית יחד עם התו הסודי "S". הוא דומה מאוד לבושם הראשון והוא בחירה מעולה לכל גבר ואישה שרוצים ניחוח ירוק סבוני לקיץ. נעים לסביבה ובלתי נשכח. 
"Love You All"  – לאהוב בכל מקום, תמיד (כחול)
נקי-רענן 
הבושם קורא לנו להפוך לויברציה של עונג ואהבה חסרת גבולות ולהניח לשכרון החושים לסחוף אותם עימו. זהו ניחוח שמשלב בתוכו גם חום וגם קור בו זמנית, עם ליקריץ כחול, ענבר לבן וחושני יחד עם התו הסודי "E". נחשב לפופולארי מכולם ובעיניי מאוד דומה לניחוח הירוק הראשון.
"Run Free" – לרוץ בחופשיות, ללא פחד אל עבר העתיד (סגול)
רענן, עצי מתובל
ניחוח נועז והרפתקני המסמל חופש ושובבות וקורא לאנשים להרגיש את החום אשר יוצא מהלב ומתפשט בכל הגוף, לנסוק לשחקים ולאמץ נקודת מבט ייחודית וחדשה של העולם סביבנו. הוא משלב ג'ינג'ר סגול ברעננות מפתיעה לצד תווים עציים והתו הסודי "D" שמשחרר גלי עונג מחשמלים. ניחוח עדין, נשי ומעניין.
הקולקציה הצבעונית בעמדה של מוגלר בג'יימס ריצ'רדסון דיוטי פרי
Mix. Create. Play
לסיכום: מאוד אהבתי את בשמי הקולקציה ואני ממליצה ללכת ולבדוק אותה בעמדה היפיפיה של טיירי מוגלר בג'יימס ריצ'רדסון דיוטי פרי שם היא נמכרת בבלעדיות (ואגב, מצטרפת לעוד קולקציית מוגלר בלעדית לדיוטי פרי שציינתי פה בעבר). הבשמים רעננים, קלילים, קורנים, נקיים וייחודיים. מתאימים מאוד לקיץ ושונים מאוד מהבשמים המוכרים והאוריינטליים של מוגלר ולכן לדעתי יכוונו לקהל גדול יותר של לקוחות. גם המחיר אטרקטיבי בעיניי, 53 דולר לבושם בגודל של 100 מ"ל.
עד כאן להפעם, שיהיה לכם המשך קיץ נעים, רענן וצבעוני!
צילמה באירוע: ליה גולדמן
לכל הפוסטים בנושא ג'יימס ריצ'רדסון דיוטי פרי הקליקו כאן
הירשמו דרך הלינק הזה לרשימת התפוצה כדי לקבל את הפוסטים הבאים ישירות למייל שלכן וכמובן שאתם מאוד מוזמנים להצטרף אליי גם באינסטגרם, בפייסבוק ובערוץ היוטיוב לעדכונים נוספים.
*פוסט זה נכתב במסגרת שיתוף פעולה עם ג'יימס ריצ'רדסון דיוטי פרי