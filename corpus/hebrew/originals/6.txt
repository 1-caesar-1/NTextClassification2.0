רב-סרן נתי יהב נקרא על שם דודו שנפל במלחמת העצמאות. הוא נולד בתל-אביב בשנת 1970, ועבר את המסלול הישראלי ה"קלאסי" - יסודי, תיכון, חברים, צחוקים, ים, טיולים בארץ, אתם מכירים - וכשהגיע הזמן להתגייס התקבל לסיירת.
לאחר שהשתחרר וחזר מהטיול הגדול המשיך לעשות (המון) מילואים, תוך כדי שהוא מתחזק קריירה כמהנדס חשמל ומשפחה. שרון (אשתו) והוא חלמו על לקנות בית ולהרחיב את המשפחה, אבל אז פרצה מלחמת לבנון השנייה. נתי כמובן גויס בצו 8 והתייצב בלי להסס בראש הפלוגה שלו, במסגרת חטיבה 551. 
הפלוגה נכנסה ללבנון ב-8.8.2006 לכיוון הכפר רשף, וכשעלה אור השחר הם מצאו מחסה בבית בכפר דבל.
ביום ט"ו באב (9.8.2006) בשעה 1224 הותקף הבית בשני טילים. רב-סרן נתי יהב נפל בקרב בדרום לבנון. בן שלושים ושש היה בנפלו.
נתי הוא אחד מ-10 חללי החטיבה שנפלו במהלך מלחמת לבנון השנייה.
לנתי, כמו ליתר חללי החטיבה, אין חדר הנצחה או אתר מורשת. אין מקום שיספר את סיפורי הנופלים ואת המורשת של החטיבה הזו.
חטיבה 551 ("עוצבת חִצֵי האש") היא חטיבת צנחנים מובחרת במיל'. רבים מחברי לשירות עושים שם את שירות המילואים שלהם.
החטיבה הוקמה בשנת 68' ולקחה חלק במלחמות ומבצעים רבים, אך מעולם לא זכתה לאתר הנצחה. במסגרת הירתמות יוצאת דופן של אנשי מילואים להקים חדר הנצחה שמכבד את החברים שנפלו וישמש בית עבור המשפחות השכולות אנו עורכים גיוס המונים.
הפעם לא מבקשים מאיתנו לעלות על ב' ולחתום על נשק, רק לפתוח את הארנק ולתרום.
הם לחמו איתנו וחלקם לא זכו לחזור הביתה, זו חובתנו המוסרית כלפיהם. מאות מתנדבים כבר השקיעו ביוזמה מאות שעות, ונשמח אם תירתמו גם אתם - כל תרומה מוערכת.
לינק ופרטים בתגובה הראשונה (התרומה היא כמובן הוצאה מוכרת במס). תודה ושנה טובה.