אומרים שיש אנשי כלבים ואנשי חתולים. מה עם אלו שאוהבים את שני המינים ולא רוצים לוותר על אחד מהם? האם זה אפשרי? 
התשובה היא שכן! לנו יש בבית שני חתולים ושני כלבים וכולם מסתדרים מצוין. לכל אחד מהם אופי שונה: קארמה הכלבה ובקט החתול מסתדרים מצויין ומשחקים ביחד, אריק הלברדור ולוקי החתול  אדישים יותר  ולרוב מתעלמים מכל השאר. 
יחד עם זאת יש בתים שבהם הכלב והחתול לא מסתדרים ביניהם, במקרים רבים אפשר היה למנוע את הטעיות בשלב הראשון של ההכרות ביניהם.
לפניכם מדריך ליצירת הקשר הראשוני, שזהו השלב החשוב ביותר שבו אפשר לגרום לכלב ולחתול להסתדר ביניהם: 
1.  לחתול ולכלב צרכים שונים.
חשוב להתייחס לכל אחד מהם בנפרד ולדאוג לספק את הצרכים שלהם בצורה מלאה כדי שבעל החיים ירגיש ביטחון בסביבתו. 
חשוב למלא בצורה מלאה את הצרכים הבסיסיים של החתול:
- החתול צריך להגיע למקומות גבוהים
יש לאפשר לחתול לעלות למקומות שאליהם הכלב לא יכול להגיע, כגון - שולחן, מעל המזנון, על הארון או הספריה. בנוסף יש לארגן לו מקומות שהוא יוכל לטפס אליהם, אפשר לבנות "מגדל חתולים" מדפים שאין עליהם חפצים שבירים או עדינים, מבנה בצורת מדרגות וכו' ששם החתול יוכל לשבת ולישון בביטחה.
- לחתול יש הצורך בפרטיות
תגדירו מקום פרטי ושקט שבו החתול יאכל, ישתה ומקום לארגז החול (שירותים) שיהיו מרוחקים ממקום הפעילות והרביצה של הכלב. את פינת האוכל אפשר לשים בחדר צדדי שקט או על גבי שולחן. את ארגז החול אפשר למקם בפינת המרפס, במקלחת או מאחורי מחיצה באחד החדרים. יש לשים לב שהחתול לא יילחץ בגלל שלפעמים דווקא ארגז סגור או מקום מגודר יגרמו לחתול ליותר לחץ ומתח כי הוא לא יוכל לראות את הכלב מתקרב בזמן שימוש בשירותים. יש חתולים שיעדיפו ארגז פתוח ויש חתולים שיעדיפו ארגז סגור, תנסו את שתי האופציות במקומות שונים ותראו במה הוא ישתמש יותר.
- העשרה מנטלית
מבחינת החתול זו פעילות דמויית צייד שגם מספקת את הצורך שלו בפריקת מרץ. תחזיקו עבורו צעצועים מתאימים ותשחקו בהם לפחות פעם ביום, בנפרד מהכלב, ורצוי בחדר סגור. החתול מקבל תשומת לב, יכול לפרוק מתח שמצטבר לאורך היום עקב האינטראקציה עם הכלב וגם לפרוק מרץ. דוגמאות לשמחקים כאלה הם חבלים וחוטים שאתם מזיזים כמו נחש על הרצפה, כדור קטן, עכברי צעצוע למרדף, מקל ארוך עם חוט וצעצוע מחובר אליו בצורת חכה.
אם החתול לחוץ וחושש בגלל נוכחות הכלב, הוא עלול לשבת כל היום באותו מקום בלי לזוז משם, וחוסר הפעילות ממש לא בריא לו!
2. תקשורת חתולית
להבין את שפת הגוף של החתולים - מה החתול מנסה להגיד לכם או לכלב? שפת הגוף של החתולים ושל הכלבים שונות מאוד. לפעמים נדמה שהחתול רגוע כי הוא לא בורח, אבל למעשה הוא לחוץ ועומד לשרוט או לנשוך. אם תלמדו להבין אותה לעומק, תוכלו למנוע הרבה בעיות התנהגות ועימותים. אפשר להתייעץ עם בעלי מקצוע, לראות סרטונים בנושא ביו טיוב וגם ספרים.
3. תקשורת כלבית
האם הכלב שלכם מציק לחתול כי הוא רוצה להיות חבר שלו ולשחק איתו? או שהוא מתרגש נורא, או חלילה – רוצה לטרוף אותו?  שפת הגוף של הכלב וההתנהגות שלו מול החתול יגלו לכם את התשובה, ותוכלו לפעול בהתאם כדי להגיע למטרה. עד כמה אתם מבינים את שפת הגוף כל הכלב? - כנסו לשאלון.
4. תהליך ההרגלה
כל שילוב והכנסה של דייר חדש לבית חייבים להיתבצע בהדרגה. יש להתחיל את ההסתגלות בהפרדה מוחלטת בין החתול לכלב. כאשר מגיע חתול בוגר חדש לבית, בהתחלה החתול יהיה סגור בחדר והכלב חופשי בשאר הבית למשך שבוע לפחות, או להיפך כאשר יש כלב חדש. במהלך השבוע הראשון עושים החלפת ריחות פאסיבית - תנו להם לרחרח אחד את השני מתחת לדלת ההפרדה, ושימו במיטה של כל אחד מהם מגבת קטנה, ולאחר שישנו עליה למשך יממה, החליפו בין המגבות. לאחר מכן, אפשר להתחיל עם מפגשים ישירים ומבוקרים ביניהם.
5. שלב המפגש
המפגשים הראשונים צריכים להיות מבוקרים ובטיחותיים לשני הצדדים. יש לתפוס את הכלב ברצועה ואל תתנו לו להתקרב אל החתול מעבר למה שהחתול מרגיש שהוא מוכן, ולהפחיד אותו. 
המרחק הוא גורם חשוב: במידה ואחד מבעלי החיים חש שלא בנוח, זה בסדר גם אם המפגשים הראשונים ייערכו משני הקצוות של החדר. אל תאלצו אותם להתקרב מעבר למה שהם מעוניינים.
זה שהוא החששן יותר, יקבע את המרחק במפגש. אל תאיצו, תנו להם כמה זמן שצריך, כדי לעודד את האווירה אפשר להשתמש בחטיפים וחשוב לשמור על אווירה רגועה.
6. המשך ההתרגלות
תהליך ההכרות וההתאגלות צריך להיות נעים לכולם, וזאת האחריות שלכם!  אל תרימו את החתול, אל תצעקו על הכלב ואל תענישו אותו, אל תכפו על אף אחד מהם דברים שלא נעימים להם בשלב הנוכחי.
כדי לעזור בהתרגלות כדאי להאכיל את החתול בקערה על גבי שולחן ולכלב לתת עצם לעיסה במיטה שלו בצד השני של החדר. ככה ששניהם יהיו עסוקים בפעילות משלהם אך תוך כדי נוכחות במרחב של חדש אחד. 
כדי למנוע מרדפים או התנהגות מפחידה של הכלב, אפשר ללמד אותו לשכב ברוגע ולתת לו חטיף כל פעם שהוא רואה את החתול כדי שהחתול לא יראה בו דמות מאיימת ומפחידה. יש לתת לשניהם זמן שבו הם מופרדים בחלקים שונים של הבית כדי שלא יהיו לחוצים כל הזמן. בכל שלבי ההסתגלות רצוי להמשיך לסגור את החתול בחדר משלו במשך רוב היום, ולאפשר לו לטייל בבית בערב, בזמן שהכלב יהיה בטיול ארוך או סגור בחדר השינה.
7. אם עדיין התהליך לא מצליח – אתם רואים שהיחסים לא משתפרים ויש אפילו החמרה או התדרדרות ביחסים ביניהם, פנו בהקדם ליועץ חתולים מומחה שהוא בנוסף גם מאלף כלבים (יש רבים כאלו היום), שיעזורו לכם. השלב הראשון הוא החשוב ביותר וכאמור זה המפתח למנוע בעיות בעתיד.
שיהיה בהצלחה, ונשמח לקרוא פה איך זה עבר אצלכם! למי שיש כבר כלב\ים וחתול\ים איך הם מסתדרים ביניהם? 