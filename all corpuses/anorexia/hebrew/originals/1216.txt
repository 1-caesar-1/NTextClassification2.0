עקרונות בבניית תפריט, או למה לא לאכול לפי מה שקראנו באינטרנט
אחת לכמה שנים קמה ועולה גישה תזונתית חדשה, שצוברת פופולאריות רבה ומבטיחה לרפא את כל חוליי העולם. חסידיה הנאמנים מדווחים איך מאז שהם עברו לאכול על-פי הגישה הזו, איכות החיים שלהם השתפרה, בכל שדה אפשרי. ואז צצה גישה אחרת וההמונים נוהרים אליה.
אם אחת מהגישות האלו היתה באמת מדויקת ויעילה כפי שהוגיה וחסידיה מציגים אותה, לא רק שהיא היתה שורדת מעבר לטרנד הבא, גם התפוסה בבית החולים היתה יורדת משמעותית. זה לא שאני לא מאמינה שתזונה יכולה לרפא, זה מה שאני עושה עם המטופלים שלי, ובהרבה מקרים בהצלחה ניכרת. אני פשוט טוענת שאין גישה תזונתית אחת שמתאימה לכל אדם בכל מצב. בהמשך המאמר אביא כמה דוגמאות להבנת הצרכים התזונתיים של בני אדם שונים.
מבנה גוף ונטיות מטבוליות
לאחת מקבוצות הספורט שליוויתי הגיעה מתאמנת חדשה, בכושר ירוד. יחד עם זאת מאסת השריר שלה הייתה גבוהה יותר משל רוב המתאמנים הוותיקים בקבוצה. כלומר, גם ללא אימוני התנגדות או צריכה מוגברת של חלבונים, הנטייה הטבעית שלה הייתה לפתח מאסת שריר. לצידה התאמן בחור עם נטייה ברורה להגדיל את רקמת השומן. היא הונחתה להתמקד באימוני סיבולת, ולהפחית את כמות החלבון בתפריט, ואילו הוא הונחה להוסיף אימוני התנגדות ולהימנע מפחמימות.
יעדים
רקמת השריר היא הרקמה הכבדה ביותר בגוף, וגם צרכנית האנרגיה הגדולה ביותר. למי שצריך לצמצמם את רקמת השומן, מומלץ לפתח רקמת שריר כדי להעלות את צריכת האנרגיה של הגוף. לעומת זאת, למי שצריך לסחוב את גופו לאורך זמן ולכלכל היטב את שריפת הקלוריות שלו, מומלץ על-פי אותו העיקרון לצמצם את מאסת השריר למינימום ההכרחי לפעילותו.
מערכת העיכול
מטופלת שהגיע אלי בעקבות המלצה של חברה ששתתה הרבה שייקים ירוקים סיפרה לי בגאווה שיש לה בבית בלנדר מצוין. בתשאול התברר שיש לה יציאות תכופות ורכות, והרבה רעשי עיכול. שייקים ירוקים, למרות כל מעלותיהם, היו מחמירים את המצב. במקום זה בנינו לה תפריט שמבוסס בעיקר על תבשילים עשירים בירקות וקטניות קלות לעיכול. לא רק שמערכת העיכול שלה הסתדרה במהרה, אלא שגם באלרגיות, שבגינן היא פנתה א ניכרה הקלה משמעותית.
מצב רפואי כללי
כמעט לגבי כל מחלה יש רשימה ארוכה של מזונות משקלים או מחמירים את התסמינים. אצות למשל עוזרות להוריד כולסטרול שומנים בדם, ולטפל בעצירות, אך עלולות להחמיר חוסר איזון של בלוטת התריס.
העדפות אישיות
בצעירותי הייתי בטיפול אצל רופאה סינית נהדרת, שהמליצה לי להרבות באכילת תרנגולים (זכרים), ועם הידע שיש לי היום, ההמלצה הזאת נראית לי מאוד חכמה ומתאימה למצבי דאז. יש שתי בעיות עם ההמלצה הזאת: אחת – אני צמחונית ונגעלת מעצם המחשבה לאכול חיות מתות; שניה – אי אפשר לקנות בשר תרנגול זכר באפיקי השיווק המקובלים, צריך לקנות אחד חי ולמצוא מי שישחט אותו.
אורח חיים וסדר יום
יש ל מטופלת שמחלימה מסרטן, שמבחינתה יש לעצם הבילוי של שעות ארוכות במטבח בהכנת האוכל שמתאים לצרכיה פן ריפויי חשוב. מצד שני, יש גם לא מעט אנשים שמבחינתם לקחת טייק אווי ממסעדה במרחק שני רחובות במקום מהקפיטריה בבניין שבו הם עובדים זו השקעה מרחיקת לכת. בנוסף, צריך לדעת לגשר על הפער בין ארוחות שאנשים מבשלים לעצמם לארוחות קנויות או שנאכלות בחברותא.
משקל יעד
היתה תקופה שהתאמנתי במקביל לחברה טובה. חוץ מזה שהיא הרבה יותר מהירה ממני, היא גם שוקלת יותר, למרות שאני גבוהה ממנה בחצי ראש. על תכנית אימונים ויעד דומים, בניתי לכל אחת מאתנו תפריט שונה; לה – שיתמוך בשריפת שומן, ולי – שיתמוך בהעלאת אחוזי השומן.
אין תזונה אחת נכונה לכולם
עוד לא נתקלתי בגישה תזונתית גמישה דיו כדי להתאים לכל הדוגמאות שהבאתי. גם אם גישה מסוימת מושכת אותנו או מתאימה לתפיסת עולמנו, היא עלולה לגרום לנזק בטווח הארוך. כדי לבחור במסגרת תזונתית מתאימה, עלינו לחקור ולהכיר היטב את גופנו ויעדינו, ובמקרים רבים להיוועץ בבעל מקצוע שינצל את הידע שלו בעולם התזונה כדי לעשות אינטגרציה בין הצרכים השונים.
בכתבות הבאות אסקור בקצרה את יסודות התזונה ואת הגישות תזונתיות שונות, למי ובאילו מצבים הם מתאימות, מתי מומלץ להתרחק מהן, ואצרף מתכונים מתאימים לספורטאים בהתאם לכל אחת מהגישות.