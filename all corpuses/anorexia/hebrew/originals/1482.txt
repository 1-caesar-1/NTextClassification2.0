איך לעלות במשקל מהר ונכון? דיאטת השמנה בטוחה
המונח "דיאטה" מתחבר אצל רובנו אוטומטית לוויתור על שלל מאכלים על-מנת לרדת במשקל - אבל ישנן גם דיאטות השמנה, ולמרות שמי שמנסה לרזות משוכנע שאין דבר קל מלעלות במשקל, בפועל חשוב מאוד לתכנן היטב את התפריט גם כשהמטרה היא תוספת קילוגרמים ומסת גוף.
יותר ארוחות, יותר ספורט
אמנם לא קל לצאת ממצב של תת-משקל, אבל חשוב לתכנן נכון את התפריט ואת סדר היום כדי להימנע מההשלכות של משקל נמוך מדי: חולשה, תפקוד לקוי של המערכת החיסונית, נשירת שיער, עצבנות, אל וסת, דלדול העצם ועוד.
החלק הראשון של התשובה לשאלה איך לעלות במשקל מהר (ונכון) הוא להגדיל את מספר הארוחות ביום: במקום שתי ארוחות או שלוש, כדאי להקפיד על 5-6 ארוחות, שגם אם לא יהיו גדולות מאוד עדיין יובילו לעלייה בסך הקלוריות היומי.
החלק השני של התשובה לשאלה הנ"ל הוא פעילות גופנית: ספורט (שחייה, יוגה, אימוני כוח, רכיבה על אופניים והאפשרויות עוד רבות ומגוונות) תורם לבניית מסת שריר, משפר באופן כללי את ההרגשה ובמקרים רבים גם מעורר תיאבון באופן טבעי.
יותר קלוריות (איכותיות!)
המרכיב השלישי של דיאטת השמנה בטוחה ומוצלחת הוא שינויים קטנים בבחירות הקולינריות שמצטברים לכדי שינוי משמעותי במשקל. המפתח הוא המרת מאכלים דלי קלוריות במאכלים עשירים יותר, אבל במקביל חשוב לוודא שמדובר בקלוריות איכותיות ולא בחטיפים, ממתקים או ג'אנק פוד באופן כללי (שהרי השאלה היא איך לעלות במשקל מהר ובאופן אחראי, והאחריות חשובה לא פחות מהמהירות).
דוגמה אחת היא טחינה במקום גבינה לבנה עם מעט אחוזי שומן, שכן הטחינה לא רק תורמת כמות קלוריות נאה אלא מתאפיינת בעוד שלל ערכים תזונתיים חשובים. עוד דוגמה שמשלבת קלוריות רבות עם ערך מוסף אמיתי היא פירות יבשים, וגם חמאת הבוטנים, שמן הזית והאבוקדו מספקים לנו שומנים איכותיים לצד התמיכה בעלייה במשקל.
מרכיב חיוני נוסף בכל דיאטת השמנה הם הגרעינים, השקדים והאגוזים, שמתאימים גם כנשנוש וגם כתוספות לסלטים, דגני בוקר וכו'. מומלץ לבחור את הגרסה הלא מומלחת שלהם, כדי להימנע מצריכת יתר של נתרן.
קטניות הן עוד מקור נהדר גם לקלוריות וגם לחלבונים, מה גם שקל לשלב אותן בכל דיאטה לעלייה במשקל בזכות המגוון הרחב שלהן ושלל צורות ההכנה האפשריות. באופן דומה פירות מספקים ויטמינים, מינרלים וסיבים תזונתיים, ואם תכינו לעצמכם שייק פירות על בסיס חלב (פרה, סויה, אורז, שקדים או כל חלב אחר) תזכו גם במעדן וגם בקלוריות איכותיות רבות.
עוד כדאי לכלול בתפריט השמנה דגנים מלאים, ירקות כתומים וירקות עמילניים (בטטה, תפוח אדמה, תירס).
לעקוב אחרי המשקל - וגם אחרי מדדים נוספים
כדי לדעת האם דיאטת השמנה מצליחה מן הסתם כדאי לעלות על המשקל, ולבחון אם הוא אכן במגמת עלייה. במקביל חשוב לשים לב לכל שינוי בהתנהגות, לרמת החיוניות והערנות, לתפקוד של מערכות הגוף השונות וכדאי גם לבצע בדיקות דם תקופתיות - כדי להיות בטוחים שהעלייה במשקל מתבצעת בדרך הנכונה ובבטחה.