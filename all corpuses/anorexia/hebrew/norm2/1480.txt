4
השבוע היה השבוע האחרון שלי בלימודים הרשמיים לתואר הראשון. אני לא יכולה לתאר במילים כמה חיכיתי לרגע הזה, וכמה לא האמנתי שהרגע יגיע. החגיגות והסיומים התחילו ביום ראשון, בהצגת עבודות ניהול הטיפול של כלל הכיתה, ולאחריה שיחת הסיכום עם מנהלת בית הספר והרכזת שלנו. היה ה-ר-ב-ה אוכל טעים ומתוק בעיקרו, היו ברכות ומשובים, והייתה מצגת מרגשת שהכינה הרכזת היקרה, שהכילה תמונות שלנו בבית הספר ומחוץ לו משנה א' ועד שבוע לפני הסוף. היו קצת דמעות, היו הרבה צחוקים, המון תמונות והרבה חיבוקים. משם המשכתי מיד למחלקת ילדים א' בבית חולים "דנה" כדי להיפרד מהסטאז' שליווה אותי בשלושת החודשים האחרונים. התרגשתי לשמוע את המשוב וההערכה של המדריכה על מה שעשיתי במהלך התקופה, ועד כמה אני מיוחדת. זה תמיד נעים לשמוע, אם כי לי יש בעיה לראות את הדברים. גם שם-נאמרו מילים חמות, היו הרבה חיבוקים, ואפילו היה לי קצת קשה ללכת...
אתמול, ה-18 ליוני, 2013, היה היום הרשמי האחרון בבית הספר לסיעוד "שיינברון" באיכילוב. מבעוד מועד הסכמתי להציג את עבודת המחקר שלי ביום המיוחל-יום המחקרים של שנה ד'.
בכל שנה, אולצנו לבוא ולהקשיב למחקרים של שנה ד' המסיימים את לימודיהם, ובכל שנה היה נדמה לי (כן, גם בשנה ג') שזה כל-כך מלחיץ וגדול, ובכלל, לא האמנתי שיבוא היום ואני אסיים מחקר. כמובן, שהכי לא האמנתי שאסכים להציג את עבודתי בסיטואציה כזו.
וכפי שגם אמרתי שלעולם לא ארוץ מרתון-הפלא ופלא-הצגתי את עבודתי. ההתרגשות הייתה גדולה, הלב פעם בשיא המהירות, וברבע שעה נגמרה שנה שלמה של עבודה קשה ומעצבנת. 
וכך נגמרו להן 4 שנים. גודל ההישג עוד לא הצליח להיקלט אצלי בראש, וגם לא העובדה שזה אמיתי-שבאמת היום הזה שאחרי הגיע. שסיימתי. זה קצת מזכיר לי את השחרור מהצבא. כל-כך חיכיתי לרגע הזה, כל-כך התקשיתי להמשיך בחודשים האחרונים, כל-כך רציתי להרים ידיים ולוותר-וזה הגיע. זה נגמר. הצלחתי (ועכשיו, בקריאה שנייה, זה גם מזכיר לי קצת את המרתון...). פרעתי את כל חובותיי לבית הספר לסיעוד ולאוניברסיטת תל-אביב, ועכשיו נשאר ללמוד למבחן הממשלתי (9.9!!!), להנות מהקיץ ומהחופש הנדיר וגם לחפש כבר עבודה בתור אחות לאוקטובר.
אני. סיימתי תואר ראשון. בסיעוד. באוקטובר אהיה אחות מוסמכת. לפני 4-לא ייתכן, לא ייאמן. אחרי 4-ייתכן. ייאמן.
מציגה בכנס מחקרים!!!
מחזור אקדמיה י"ט-הכיתה המדהימה שליוותה אותי 4 שנים!
2
19.6.13. באופן הזוי משהו, היום שאחרי סיום התואר טומן בחובו קצת יותר מזה. היום, לפני שנתיים בדיוק, הגעתי רועדת וחוששת, בשעה שבע בבוקר, לאימון האישי הראשון, שפתח את הדלת לחיים החדשים שלי. היום ההוא חרוט לי טוב טוב בראש. אני זוכרת שהגעתי לאימון, לבושה במכנס ארוך וטי-שירט גדולה שמסתירה את כל מה שאפשר. אני זוכרת שלא ידעתי למה לצפות ומה יקרה בשעה הגורלית הזאת. אני זוכרת שנהניתי וגם סבלתי באותו האימון, שבמבט מהיום, נראה יחסית קל. אני זוכרת שיצאתי מחדר הכושר בשוק. המשפט הראשון שעלה לי בראש היה "אלוהים אדירים! למה הכנסתי את עצמי?!".
יום אחרי לא יכולתי להתיישב או לקום בלי להתפתל מכאבים. לא היה שריר בגוף שלא היה תפוס. לא ידעתי אם אני מסוגלת לחזור לאימון הבא בעוד יומיים. לא ידעתי שאצליח להחזיק עוד ועוד.
ובטח שלא ידעתי שחודשיים לאחר מכן גם ארוץ. אני? לרוץ? להתאמן ארבע פעמים בשבוע? כוח-קיקבוקס-כוח-ריצה? לא חשבתי שאחזיק יותר מחצי שנה. גם לא תכננתי.
ופתאום חלפו להן שנתיים. כמות הדברים שהספקתי בשנתיים האלה מדהימה אותי עוד יותר מהעובדה שהחזקתי שנתיים. במהלך 8 חודשים ירדתי כ-24 ק"ג, ובערך 25% שומן. בחודשים הנותרים שמרתי על זה. תוך 5 חודשים הגעתי ל-21 ק"מ. רצתי ב-6 מירוצים, מתוכם שני חצאי מרתון ואחד מרתון אמסטרדם. בשנתיים האחרונות רצתי פחות או יותר 2018 ק"מ מצטברים. בשביל ילדה שמנמנה עם אסתמה-זה בגדר נס.
אלו לא היו שנתיים קלות. היו עליות והיו מורדות. היו כשלונות והיו הצלחות. היו פציעות, שבירת שיאים אישיים, כיף והצבת יעדים מכאן עד להודעה חדשה.
ומה עשיתי ביום מיוחד זה? התאמנתי, כמובן. מצאתי את עצמי נאבקת בשאריות המחלה שתפסה אותי במהלך סוף השבוע, ומצאתי את עצמי גם על סף ויתור עצמי, אבל המאמן שלא וויתר לי והקול הקטן בראש שהזכיר איזה יום היום- העבירו אותי תרגיל תרגיל, עד הסוף. במהלך האימון דיברנו על מי הוא ספורטאי? מה ההגדרה? אז בראש של כולנו מדובר על מישהו שעוסק בכך כמקצוע, כמו כדורגלן או אצן אולימפי. ואני החלטתי להגדיר אחרת. ספורטאי בעיני הוא כל מי שעוסק בספורט כלשהו באופן סדיר, מתוכנן ועם מטרה. ובראש ובראשונה, ספורטאי הוא מי שמגדיר את עצמו כך.
אני. ספורטאית. בסוף אוגוסט אסיים קורס ריצות ארוכות ומרתון בקמפוס שיאים ואהיה מדריכה. לפני 2-בלתי אפשרי. אחרי 2 ועם מבט לעתיד-הכל, אבל הכל, אפשרי.
מצא את ההבדלים-בתמונה מימין זו אני לפני קצת יותר משנתיים בשיעור קיקבוקס. התמונה קטנה כ"כ כי אני מאחורה. שתי התמונות האחרות הן מלפני חצי שנה ומלפני חודש...
וזו הזדמנות, בקצת קיטש, להודות לכל האנשים המוזכרים פה ושם בבלוג-אתם יודעים מי אתם ומה אתם. בלעדיכם-לא הייתי אני!
ולסיום אמיתי-פתאום שמתי לב-כותרת הקטע. 4/2. 42. 42.2 ק"מ. מרתון תל-אביב 2014.