אז... יש לי רעיון חדש. לקומדיה. והוא הגיע כשהתקלחתי. בגלל זה לוקח לי הרבה זמן להתקלח...
אז... אוקי.
תדמיינו עולם בו הרובוטים סוף סוף השתלטו על האנושות. הרובוטים משעבדים את בני האדם, כולאים אותם בכלובים, שולטים על חייהם, לומדים עליהם... בלה בלה בלה.
אבל בשכונה אחת, בבניין אחד, חיה קבוצת אנשים באין מפריע. זה מפני שמדובר באוסף של טיפוסים. בגלל היותם כל כך הזויים, הרובוטים לא דואגים שהם ינסו להתנגד ומסכימים להניח להם לחיות את חייהם בשלווה. בתנאי שכמה פעמים ביום הם יטעינו את הרו-בוס הגדול, שבלעדיו כל מערכת המציאות החכמה והרובוטים שבה, קורסת. אם הם לא יעשו זאת, הם יתחשמלו למוות. כיף!
הסיפור מתאר את חייהם של האנשים האלה בתוך עולמם הדיסטופי (משרתים את הרו-בוס הגדול והמפחיד שלא ברור לאף אחד מהם איך הוא נראה, עושים בייביסיטר לאחיין-רובוט הנודניק של הרו-בוס, שיכול לגרום להם לפתח מוטציות גנטיות, כגון זנב, אוזני חתול, קשקשים של זוחל, חדק של פיל וכולי וכולי). אבל הסיפור מכיל בתוכו גם בעיות שגרתיות שבני אדם נורמלים (כאלה שלא חיים תחת שלטון רובוטים, למשל) חווים. כי... טוב... למרות שהברירה הטבעית במצבם הוא להילחם ברובוטים ולנסות להציל את העולם, הם בכל זאת קבוצה של הזויים, שממש דחוף להם לעשות התערבות לאחד מהם, המכור לספורט, למתוח זה את זה באחד באפריל ולריב התור של מי היום לעשות כביסה. 
כרגע אין לי עדיין רעיון מפורט של כל הדמויות, אבל כדי שתבינו כמה הם הזויים, הנה רשימה חלקית:
ה"מנהיג" - מישהו ש... חושב שבפועל הוא יכול להנהיג את הקבוצה כי הוא תכלס הכי שפוי מבין כולם, אבל הוא הכי חלש. ופחדן. ובכיין. והוא מאוהב בבחורה היפה, שכמובן לא שמה עליו כי היא (ותהרגו אותי אם אני יודעת למה) מאוהבת קשות ברו-בוס הגדול.
היפה - הבחורה היפה של החבורה. אתם יודעים, זאת עם השיער הארוך המתנפנף והרגליים שלא נגמרות... זאת שהייתה פעם סופר מודל. 
היא מכורה לאינטרנט ולרשתות החברתיות, ולכן השתלטות הרובוטים ממש לא מפריעה לה. להיפך! היא נהנית מהעובדה שהיא יכולה לשתף תמונות באינסטגרם על ידי מצמוץ בעין שמאל והיא אפילו חושבת שהרו-בוס הוא גבר שרמנטי, למרות שהוא... לא בדיוק זכר. או נקבה. או משהו חי. ונשוי.  
הטמבל - בקצרה, המטומטם של החבורה. הקשר בין המוח לגוף שלו הוא מקרי בהחלט. אבל זו לא אשמתו; לפני ההשתלטות הוא היה גאון מחשבים. הרובוטים זיהו את זה, ו... הוציאו לו את המוח, שמרו אותו בתוך צנצנת והשתילו לו בינה מלאכותית במקום. כמובן הם דאגו שהבינה המלאכותית תהפוך אותו לאידיוט מושלם, אפילו יותר מהפסיכים האחרים שהוא חי איתם בבניין, ולכן הוא הטמבל של החבורה.
הבריון בעל לב הזהב - בחור... מגודל, מכור לספורט, נראה כמו מי שמכה שלו יכולה להרוג, אבל הוא הבחור הכי עדין ורגיש בקבוצה. עד שלוקחים לו את המשקולות, כמובן.
הקשוחה (עאלק) - מתלבשת כמו גוטית, מסתרקת כמו אימו, מתאמנת כמו ספורטאית אולימפית, מקטרת כמו זקן עצבני ומייללת כמו ילדה בת ארבע כשמשהו מפחיד אותה. והרבה דברים מפחידים אותה: מחטים, זריקות, ליצנים, חושך, ג'וקים, עכבישים, תרנגולות והספרה שמונה. מדם, אגב, היא לא פוחדת. קשוחה בטירוף, הבחורה הזאת...
בעיקרון, אם מישהו יכול להציל את העולם, זאת היא, כי הרו-בוס קצת מפחד להתעסק איתה. אבל בשביל להציל את העולם היא תצטרך למצוא את הצנצנת בה נמצא המוח של הטמבל (שתכלס הוא היחיד שיכול להביס את הרובוטים), אבל אז הם יחזרו לעולם הישן בו אין אקשן, אז בשביל מה להתאמץ? היא מעדיפה לשכב על הספה, לקטר ולהתבכיין על כמה החיים שלה משעממים ומסריחים, הנשמה שלה אפלה ואת השרירים שלה אפשר לראות רק דרך מיקרוסקופ.
אגב, ה"חכם" מאוהב בה, והיא מתה על ההוא שחי בסרט שהוא ערפד.
ההיא שתקועה בתוך גוף של חתול זכר - הרובוטים עשו לה את זה כי היא פוחדת מחתולים. מסתבר שלרובוטים יש חוש הומור...
ה"חכם" - יחסית לכל החבורה, הוא הכי חכם. והוא גם זה שהוגה את הרעיון ללכת להשיב לטמבל את המוח שלו כדי שיוכלו להציל את העולם, אבל... טוב, ראיתם עם מי המסכן תקוע...
הוא מאוהב בקשוחה ומנסה להגן עליה מכל הדברים שמפחידים אותה, אבל היא כמובן לא נותנת לו לעשות את זה. גם כי היא בחיים לא תודה שהיא פוחדת, וגם כי היא נהנית לפחד. זה נותן לה תירוץ לקטר.
ההוא שחי בסרט שהוא ערפד - חי בסרט שהוא ערפד. מפחד משום, מפחד מהשמש, שם טונות של איפור לבן על הפרצוף ומסתגר בדירה שלו כשהוא רוצה לאכול כדי שאף אחד לא ידע שהוא לא באמת שותה דם, אלא אוכל כמו אדם רגיל. הקשוחה דלוקה עליו וגם הוא די דלוק עליה. אבל הוא ערפד, והיא אנושית, וזה לא ילך ביניהם כי הוא לא רוצה לפגוע בה. כן, הוא גם דרמה קווין.
אגב, הרובוטים לא עשו לו כלום, הוא היה ככה כשהם הגיעו.
התאומות הקריפיות - הן לא באמת תאומות, הן אותה ילדה שהרובוטים שיבטו. יש להן אותו שם, הן לא מדברות, יש להן חיוך שיכול לגרום לג'וקר לעשות במכנסיים, הן ילדות קטנות לבושות בשמלות וורודות, הן צצות מכל פינה כמו דמויות מסרט אימה יפני, ותכלס לא ברור אם הן בעד החבורה או נגדה או אם הרו-בוס תקע אותן שם כדי שיהיו כמה שיותר רחוקות ממנו כי הן קריפיות.  
המקלחת המברברת - המזכירה של הרו-בוס. הנודניקית והרכלנית של הבניין. 
האחיין-רובוט - האחיין של הרו-בוס. חצי ילד, חצי רובוט שנכפה על החבורה בכל פעם שהרו-בוס לא מוצא לו סידור.יש לו  לייזר במצח, שיכול לגרום לאנשי הבניין לגדל איברים של בעלי חיים בכל פעם שלא ישמעו לגחמותיו. אז הם פשוט עושים מה שהוא רוצה.
הרו-בוס הגדול - הנבל של הסיפור, הרובוט האיום והנורא, מחשב העל שהנהיג את האפוקליפסה, שעבד את בני האדם והתעלל בהם באכזריות. הבוס ש... אשתו האנושית תרצח אותו אם הוא יאחר לטיפול הזוגי שלהם.
 מה אתם רוצים? קומדיה. צריך שיהיה מצחיק. אגב אשתו היא המדענית שיצרה את הבינה המלאכותית שלו. הוא התאהב בה, היא לא רצתה אותו (כי הוא איים להשתלט על העולם וכי הוא פאקינג מחשב), אז הוא כלא אותה בתוך תוכנת וויז, ועכשיו היא כל הזמן צורחת עליו. קארמה.
אשתו של הרו-בוס - תוכנת וויז שצורחת גם כשלא נמצאים בנסיעה. וגם כשמכבים אותה. כי קומדיה.
אז... כן, כמו שהבנתם, לא מדובר בסתם אוסף של סיטואציות קומיות, אלא יש עלילה - המטרה של הקבוצה היא להשיג את המוח של הטמבל ולהציל את העולם.
אני די התאהבתי ברעיון, כך שאכתוב אותו ולא משנה מה תהיינה התגובות שלכם. אבל בכל זאת, מה דעתכם? 