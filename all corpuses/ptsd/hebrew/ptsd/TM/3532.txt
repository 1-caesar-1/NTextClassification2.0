* טריגר התעללות מינית *
* טריגר פוסט טראומה *
* טריגר אובדנות *
לא רציתי לספר.
לפני שבוע התחלתי קורס מזכירות רפואיות, והייתי נחושה בדעתי שהפעם לא מייד אספר שאני אובדנית ועם פוסט טראומה מהתעללות מינית.
בשנה האחרונה, מאז שאובחנתי, כך הצגתי את עצמי.
שכחתי מי אני הייתי, מי אני יכולה להיות. שכחתי שאני תולעת ספרים, כותבת, רגישה, ועוד אינסוף דברים. האובדנות והפוסט טראומה נהיו מרכז החיים.
התחלת הלימודים נראתה לי כהזדמנות נהדרת לנסות להתחיל ללמוד לחיות עם האובדנות והפוסט טראומה. לא להסתיר, אני לא מתביישת במי שאני ובמה שעברתי, והקעקוע me2pt# חרוט במרכז גופי, אבל לא ישר לספר. לתת לאחרים וגם לעצמי הזדמנות לגלות מי אני מעבר, מי שפעם הייתי, מי שאהיה, מי ששכחתי להיות.
אתמול בשיעור, עם מרצה חדשה, היא נתנה דוגמא על התאבדויות. אני לא זוכרת מה היה הקשר, כי מאותו רגע נלחמתי בדמעות. המשכתי לכתוב, מנסה בכוח לא לבכות, מחכה להפסקה, לצאת החוצה ולבכות.
איך שיצאנו להפסקה, אחת הנשים פנתה אליי וביקשה לראות את הקעקועים שעל גופי. היא שאלה על הקעקוע me2pt#. ואני סיפרתי. סיפרתי על מה שעברתי בשנה האחרונה, על ההתעללות המינית שעברתי, מתי, ומי התעלל בי, על האבחון, על ניסיונות ההתאבדות, על הטיפולים שאני מקבלת, על ההישרדות. ברגע שהתחלתי לספר, לא יכולתי לשתוק. לא שמתי לב לעוד נשים שהתאספו סביבי, לא שמתי לב לדמעות. הן היו מדהימות, באמת. חיבקו והכילו, הבינו.
עברו כל כך הרבה שנים שמאז שההתעללות המינית בי התחילה, מאז שהסתיימה. שנה וחצי, מגיל 16.5 עד גיל 18, ששינתה לי את החיים.
כשהתחלתי לפני שנה את הטיפול כעסתי על עצמי. כעסתי שלא דיברתי אז, כעסתי שרק בגיל 40 הפסקתי להאשים את עצמי והתחלתי לספר לעולם, לא יכולתי שלא לתהות עד כמה החיים שלי היו שונים אם לא הייתי שותקת שנים.
עם הזמן הבנתי שהכעס לא יעזור לי. גם התהיות לא. זה לא יקדם אותי, זה רק יעצור אותי, יפריע לי במלחמת ההישרדות.
אולי ייקח לי עוד זמן ללמוד איך לחיות עם ההתעללות המינית שעברתי, עם האובדנות, עם הפוסט טראומה. אולי ייקח לי עוד זמן איך ללמוד לחיות. מקווה שיום אחד אצליח ואפסיק עם אולי ומתי, ואדע פשוט לחיות.