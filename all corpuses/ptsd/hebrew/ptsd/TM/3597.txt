#12531 פעם כולם חשבו שאני צדיקה. הייתי הולכת עם חצאיות עד הרצפה, חולצות חונקות עם שרוולים ארוכים, שומרת נגיעה באופן מוחלט, לא מדברת עם בנים ואפילו לא מתעניינת בהם...
פעם גם אני חשבתי שזה אומר שאני בדרגה מעל, שהניסיונות האלה הם לא לרמה שלי. לא הייתה לי שום התלבטות ועשיתי את כל הדברים האלה באופן מושלם ובלי שום עיגולי פינות. 
אבל לא הבנתי, איך יכול להיות שאני כזאת צדיקה אבל לא מרגישה שום קשר אמיתי לאלוהים. אז כל הצדיקים לא באמת מרגישים שום דבר ועושים הכל סתם? לא הייתה לי שום בעיה להמשיך ככה, אבל לא באמת הייתי שייכת לדת.
רק אחרי שיצאתי בשאלה הבנתי שכל הצניעות וההתרחקות מבנים הייתה בשבילי בריחה. העדפתי לכסות את עצמי כמה שיותר ולא הייתה לי שום התנגדות לשמור נגיעה מבנים... כשאני חושבת על זה עכשיו אני מבינה שזאת הייתה ממש הקלה שיכולתי להגיד: "לא סליחה אני לא מסכימה שתיגע בי, פשוט אני דתייה" במקום להגיד: "אל תתקרב אליי, אתה גורם לי להיכנס להתקף חרדה".
גם עכשיו אני נרתעת מללבוש בגדים שמחמיאים מדי, אם זה ג'ינס שיותר מתאים לגזרה שלי ואם זאת שמלה שמדגישה את הגוף שלי.
אבל עכשיו אני מבינה שזה לא שאני צדיקה, אלא שאני מתמודדת עם פוסט טראומה מהעבר שלי.
וככה לאט לאט אני מצליחה להשתחרר מהכבלים של עצמי...
