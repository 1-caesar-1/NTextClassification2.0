שלום חברים יקרים,
אני רוצה לשתף בחוויה ממש לא נעימה שעברתי היום ולשמוע לדעתכם. בצהריים הלכתי למיון בבית חולים הפסיכיאטרי בבאר שבע על מנת לבקש עזרה תרופתית למצבי. כבר שבוע, מאז הגילוי שאני מתמודדת עם פוסט טראומה מהילדות, אני עם תסמינים של חרדה, פראנויות, קושי לישון, ומתח בשרירים. כל הגוף שלי כואב. אני במיטה רוב היום ונעדרת מהעבודה כבר כמה ימים. המנהלת המקסימה שלי מהעבודה המליצה לי לגשת לשם, אחרי ששוחחה עם קולגה שלה, שהוא פסיכיאטר במרכז לבריאות הנפש בבאר שבע. מכיון שלא היו תורים ברופא משפחה, מוקדם יותר מעוד שבוע, הוא המליץ לגשת למיון.
לקחתי מונית לשם, לא הייתי מסוגלת ליסוע באוטובוסים. כל הדרך אני מרגישה לחץ הולך וגובר בחזה. מנסה לנשום. מפחיד אותי להגיע לשם לבד. מעולם לא הייתי בבית חולים לבריאות הנפש, אבל אני מנסה להגיד לעצמי שזה לא שונה מבית חולים רגיל. אני צריכה עזרה וזה בסדר גמור.
אני מגיעה לכניסה, השומר מבקש להניח את החפצים בצד, אני מגלה ששכחתי את התיק במונית. מתקשרת למונית, הנהגת כבר התרחקה. אמרה שתגיע עוד 10 דק ואשלם לה. מחכה לה מחוץ לבית חולים ותוהה אם לוותר על הרעיון.
אני מקבלת את התיק חזרה, נכנסת לבית החולים, בודקים לי את התיק, מוציאים ממנו מראה קטנה ומניחים בצד בשמירת חפצים. מתקשרים למיון, המזכירה אומרת לי להכנס להמתין. ממתינה והלב שלי דופק. לא מבינה מה אני עושה שם. היא קוראת לי ואני מספרת לה את מצבי. היא מקסימה ומרגיעה אותי. היא אומרת שזה בסדר ולאף אחד אין ביטוח בחיים וטוב שאני מטפלת בעצמי. עוד מעט הרופא יגיע והוא יבדוק אותך. אני ממתינה לו.
בחדר ההמתנה חם מידי ואני בלחץ. כל הגוף שלי דרוך. אנשים מדברים בקולניות ואני שמה אוזניות ומנסה להרגע. בסוף הרופא קורא לי, אני נכנסת לחדר. הוא מסתכל עליי ושואל מה העניין. אני מספרת לו בקצרה, שואל על סמים, אלכוהול ואם יש ניסיונות התאבדות. אין. בסוף הוא אומר, אוקי אז בואי נמלא טפסים ותישארי פה.
מה להשאר? לא באתי להתאשפז. באתי לבקש עזרה. הוא אומר לי, באת למיון אז כנראה זה לא סובל דיחוי, אז הפתרון הוא אשפוז.
אני מסתכלת עליו בהלם, זה לא מה שנאמר לי, אני לא רוצה להתאשפז. הוא אומר לי, אוקי אז לכי לסופר פארם ותקני תרופת הרגעה. אני אומרת לו, איזה? אני לא מכירה. מעולם לא היו לי את התסמינים האלה. הדחקתי יותר מידי שנים...
הוא אומר לי, יש פסיפלורה, יש דובדבן... רק תבחרי.
את לא רוצה להתאשפז, ואני לא אביא לך תרופות פסיכיאטריות שממכרות. אז לכי תקני תרופת הרגעה בסופר פארם.. צמחים... אני יודע מה...
לא יודעת אם זה היה זלזול או אטימות או משהו אחר. אבל הייתי די בהלם מהיחס המנוכר. במיוחד במקום שצריך כל כך הרבה רגישות וחמלה.
אחר כך בשיחה עם המנהלת שלי שהפנתה אותי לשם, היא אמרה שהכוונה שלא לא היתה בכלל לאשפוז אלא לטיפול תרופתי ראשוני כדי שאצליח לתפקד בימים הקרובים. בשיחה שלה עם הקולגה שמסתבר שהפך למנהל בית החולים, הוא גם לא התכוון לאשפוז. כנראה שהרופאים שם עושים מה שעולה על דעתם וזה ממש מבאס.
תודה שקראתם💓