#18062 פוסט טראומה זה באסה.
יש את הימים שבהם אתה מתעורר לתוך התקף חרדה. לוקח לך רגע להיזכר באיזה שנה אתה, באיזה מקום אתה, שאתה בחדר שינה שלך ולא שם שוב. לפני שאתה מתעורר לגמרי בכלל אתה מחפש כבר את הטלפון, להתקשר למשטרה, או לאמבולנס, אולי להורים שלך. פשוט להתקשר למישהו שיכול לעזור. ואז אתה נזכר בשעה. אתה נזכר כמה שנים עברו, העיניים נפקחות לחושך של חדר שינה שלך, ואתה מבין שאף אחד לא הולך למות עליך פתאום. המוח נרגע קצת, אבל הגוף עוד בהיסטריה של חיים או מוות. האשמה שם. החרדה. הפחד החריף שמרגישים בסיטואציות של מוות. אתה קם להביא כוס מים, להדליק טלוויזיה, לעשות את מה שצריך לעשות כדי להסיח את דעתך מכמה כל הגוף שלך רועד. העיקר לעשות משהו .מתישהו אתה מתעורר לאור שמש, בלי ששמת לב בכלל שנרדמת מתשישות.
ברמה מסוימת האשמה תמיד איתך. אף פסיכולוג לא קוסם, והאמפתיה חקוקה עמוק בכל בן אדם באשר הוא אדם. איך אפשר אי פעם להתגבר באופן מלא על כישלון כל כך חריף בהגנה על בן אדם שאתה אוהב? איך אפשר להתגבר על הכמה שעות הכל כך קצרות האלה, כשידעת שחיים של בן אדם אהוב בידיים שלך? איך אפשר לשכוח את הבחילה, את הרעידה של הידיים, את הסחרחורת שניסתה להפיל אותך, ואת התחושה העמוקה שזאת לא יכולה להיות המציאות? ברור שפסיכולוגים עוזרים, ואמליץ לכל אדם שעבר חוויה קשה - לכו לפסיכולוג. לא הגעתי אף פעם לקצה, אבל אני מכיר מספיק אנשים שטיפול נפשי הציל אותם. עם זאת, זיכרונות קשים הם זיכרונות קשים, ואין איש מקצוע בעולם שיכול לרפא אותך באופן מלא מהטראומה של סיטואציה כזאת. האשמה שם כשאתה קם בבוקר, כשאתה עולה לאוטובוס, כשאתה נוהג, כשאתה לומד, כשאתה יושב עם חברים. לא תמיד באופן מודע, אבל היא שם. אם רק היית נוכח יותר. אם רק היית מקשיב יותר. אם רק היית שם לב. כל בן אדם אחר היה שם לב. איך לא ראית את זה מגיע?
אתה אף פעם לא תגיד לחברים. יש דברים שאתה לא אומר, אבל לא בהכרח מתוך בושה לחלוק. גם לא כי לא התגברת, או כי אתה חלש נפשית. יש דברים שלא תגיד, כי אתה לא רוצה שאנשים יסתכלו עליך בתור הבחור שעבר את זה. אתה לא רוצה שיסתכלו עליך בתור האדם החלש, שצריך להיות רגיש לידו, כי אתה יודע שאתה לא. שאתה בסדר. שהתגברת עד כמה שאפשר להתגבר, דיברת עד כמה שאפשר לדבר, ושהחוויה נמצאת בעבר שלך. חלק ממך. חלק רע, אבל חלק שאתה שלם איתו. אבל אף אחד לא יראה את זה ככה, כי אף חבר טוב לא רוצה לפגוע בטעות בבן אדם שאכפת לו ממנו. אז אתה שותק. כשבטעות מעלים את הנושא הרלוונטי, אתה בולע את הבחילה, עוצם עיניים לרגע עד שהחרדה עוברת, ואז ממשיך, רק כדי שלא ישימו לב. מי רוצה להיות הבחור של הפוסט טראומה? מי רוצה שיחשבו עליו בתור אדם שבור?
ובמידה מסוימת אתה שבור. אין מנוס מזה. יש משהו עצוב בידיעה שהחיים שלך מתחלקים ללפני ואחרי. זה לא משהו שאתה מבין מיד. ההתחלה של פוסט טראומה באה עם רמה כלשהי של אטימות רגשית, של דיכאון, שמשתחרר לאורך תקופה מסוימת. זה כנראה המנגנון היחיד שיש לבני אדם להתמודד עם רמה כזאת של חרדה. אבל אז פתאום יום אחד אתה במיטה בלילה, וזה משתחרר. אתה פשוט מתחיל לבכות בהיסטריה פתאום. נופלת עליך ההבנה שברמה מסוימת, זה חלק ממך לתמיד עכשיו. 
וזה באסה.