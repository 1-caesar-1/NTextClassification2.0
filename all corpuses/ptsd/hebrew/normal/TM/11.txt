תאונה קטלנית ותאונה קשה בתוך חודשיים, 14 צווי בטיחות רק מתחילת שנה זו: מתי ינקטו סוף סוף מינהל הבטיחות במשרד העבודה והרווחה ורשם הקבלנים במשרד השיכון בהליכים לשלילת רישיונה של חברת שתית?
ביום שני השבוע באתר לבניית 'מרכז שיקום הצפון' בבי"ח פדה-פורייה בטבריה, נפצע עובד בן 25 באורח קשה לאחר שנפל מפיגום זיזי בגובה 4 מטר. חודש קודם לכן, הוטל באתר צו בטיחות בגין 'ליקויי בטיחות רבים'. ככל הנראה גם השבוע נמצאו באתר ליקויי בטיחות קשים, שכן אתמול הוארך תוקף צו הפסקת העבודות שהוטל באתר לאחר התאונה ב-3 ימים נוספים; לפני חודשיים נהרג עובד שנפל ממרפסת לא מגודרת בקומה השמינית של אתר פרויקט 'רום הפארק' בגבעת שמואל, אף הוא בביצוע שתית. באתר נמצאו ליקויי בטיחות רבים. גם חודשיים קודם לתאונה הוטל באתר צו בטיחות בגין ליקויי בטיחות רבים.
מזה שנים מככבת חברת שתית ברשימת החברות מרובות צווי הבטיחות. השנה 'הצטיינה' במיוחד, וב-7 החודשים שחלפו מתחילתה כבר הספיקה לצבור 14 צווי בטיחות וצווי הפסקת עבודה בגין תאונות. מה עוד צריך להתרחש באתריה של החברה, כדי שמשרד העבודה ומשרד השיכון ינקטו בצעדים הרגולטוריים הנחושים הנחוצים כדי להגן על העובדים באתריה ועל הציבור?
---
תמונת אתר פרויקט 'רום הפארק' בגבעת שמואל לאחר התאונה הקטלנית ב-17.5.20 - מגן דוד אדום - Magen David Adom