#14168 טוב אז גם אני צפיתי בסדרה החדשה של נטפליקס Unorthodox (המורדת), העוסקת באסתי, פליטה מחסידות סאטמר. סדרה מומלצת בטירוף, במיוחד לאוכלוסייה כאן בדף. אשתדל בלי ספוילרים אבל מי שממש מפריע לו - ממליצה לא לקרוא. 
ועכשיו לפואנטה.
חלק מרכזי בסדרה עוסק בקושי של אסתי בקיום יחסי מין עם בעלה. הקושי נגרם בעיקר (מאיך שזה מוצג) מחוסר בחינוך מיני, מה שמביא לכך שהם מנסים לבצע חדירה ללא שום משחק מקדים. אסתי לא מגורה, כמובן, ועל כן החדירה מאוד מכאיבה לה.
עכשיו, בתור דתל"שית בתולה בת 21, היה לי קשה לצפות בקטע הזה. פשוט כי ככה אני מדמיינת את הסקס הראשון שלי.
אני לא ממש אוהבת הגדרות אבל אני חושבת שאני תואמת להגדרה של א-מינית, כלומר אני לא חווה משיכה מינית כלפי שום מגדר. המשיכה הרומנטית המועטה שאני חווה היא כלפי גברים, ולכן אני די בטוחה שאני סטרייטית, אבל אני לא נמשכת מינית לגברים ואקטים מיניים (מניסיוני המצומצם) לא מגרים אותי, אלא משעממים אותי במקרה הטוב ומגעילים אותי במקרה הרע.
עכשיו, אני מבינה שעם משחק מקדים הסיפור נראה אחרת, אבל אני באמת מפחדת שאני אף פעם לא אהנה מזה ושזו תהיה עילה (לגיטימית בעיניי) לבן זוג להיפרד ממני, חמוד ומתחשב ככל שיהיה.
כמו מה שקורה לאסתי. ולא רק מבחינת הבאת ילדים - אני מאמינה שחיי מין הם חלק חשוב במערכת יחסים רומנטית, וזו דרישת סף הגיונית לבת זוג, במיוחד בעולם החילוני. אני לא מחפשת כאן פיתרון כל כך, סתם רציתי לפרוק.
אני נמצאת בטיפול ובוחנת מקורות פסיכולוגיים אפשריים לסלידה שלי ממין, ובמקביל בודקת סיבות רפואיות אפשריות כגון בעיות הורמונליות.
כרגע אני מחזיקה בתקווה שיום אחד אמצא את מה שאסתי מוצאת לקראת סוף הסדרה - הנאה מינית נטולת עכבות.
#המורדת