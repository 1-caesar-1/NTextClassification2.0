3240# אתם יודעים למה אני הכי מתגעגעת?
לשולחן שבת עם כל האחים. בלי צעקות. בלי מריבות. בלי שתיקות מביכות. 
שבת מאושרת עם צחוקים זוכרים? שהיה לנו כיף ביחד ושיחקנו קטאן עד צאת הנשמה
שבת שהייתי אומרת וואלה האחים באים יהיה כיף!
אתם יודעים למה אני הכי מתגעגעת? לזה שברור שאתם באים לבר מצווה של אח שלכם ולאירוסים של האחות. שברור שאתם באים לשבת יום הולדת 18 שלי. טוב.. כבר לא כזה ברור עכשיו יש רק שאלות. היא לא באה? הוא לא בא? והתשובה עליהם היא תמיד מבט שנוא של- מה לעשות ככה הם בחרו. לנתק קשר. 
אתם יודעים למה אני הכי מתגעגעת? לאהבה התמימה שהייתה לי אליכם. וואו! הייתי בטוחה שאתם כל יכולים! שאתם האנשים הכי טובים בעולם. טוב זה היה לפני שהכרתי אתכם באמת. לפני שהפכתם לכאלה כפויי טובה. עכשיו יש לי פינה כזאת בלב שכועסת עליכם והיא דואגת להזכיר לי את זה כל יום. כן, אני חושבת עליכם כל יום. 
אתם יודעים למה אני הכי מתגעגעת? לזה שאמא שמחה ולא בוכה בגללכם כמעט כל שבת. או שישי. או בלילות. בכי כזה שקט שאנחנו הילדים הקטנים לא נשמע.
אבל אנחנו שומעים. וכל נשימה שלה חודרת לי ישר לבטן ומגדילה את הפינה ההיא בלב.
אתם יודעים למה אני הכי מתגעגעת? לזה שכל פעם כשהיו אומרים את השם שלכם אבא היה מחייך. עכשיו הוא רק נאנח עם מבט עצוב ומיואש בעיניים. והוא כזה מופנם הוא לא אומר כלום אבל רואים שקשה לו. 
אתם יודעים למה אני הכי מתגעגעת? אליכם. כל כך הרבה זמן לא ראיתי אתכם. והלב שלי מת מגעגועים כי למרות הכל אני עדיין אוהבת אתכם ואני עדיין חושבת שאתם אנשים טובים.
ואני כבר לא זוכרת מתי ראיתי אתכם ביחד, אותנו ביחד. כמו פעם. זוכרים?
