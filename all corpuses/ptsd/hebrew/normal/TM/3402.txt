**אל תתרשמו מההצגות של נתניהו. הוא הפסיד**
רביב דרוקר הארץ 25.08.2020|
אחרי שהוקמה הממשלה, החל מו"מ בין אבי ניסנקורן לזאב אלקין על תקנון עבודתה. הבסיס היה פריטטיות, לכל גוש כוח שווה. הליכוד לא יכול להעביר החלטות ממשלה בלי הסכמת כחול לבן, ולהיפך. מתכון לשיתוק, אבל זו הדרך היחידה. ניסנקורן העביר לאלקין נוסחה ועוד נוסחה, ארבע נוסחאות שונות. כלום לא מצא חן בעיני אלקין, עד שניסנקורן הבין: אין לליכוד עניין לעמוד בהסכם.
מה שהכי מדהים הוא, שזמן קצר לפני כן הליכוד ביקש טובה מכחול לבן: תנו לנו למנות עוד שר־שניים אקסטרה, כדי למנוע בלגן בליכוד. ממילא הממשלה פריטטית. ובכן, עכשיו, אם הממשלה תתפרק סופית, אמיר אוחנה יוכל להביא מפכ"ל בלי הסכמת גנץ. נכתב בהסכם שזה אסור, אבל הליכוד מצפצף על ההסכם. בממשלה יש לו רוב, גם מכוח אותה מחווה של כחול לבן. מעשה הנוכלות תוכנן מראש. נתניהו דאג שסעיף התקציב לא יעבור מההסכם לחוק היסוד, ווידא שאגף התקציבים באוצר יכין רק תקציב חד־שנתי, ממש כמו שודד שמסייר ליד סניף הבנק שהוא מתכוון לשדוד ומכין רכב מילוט.
בשעות הקטנות של הלילה ועדת הכספים התכנסה לאשר את דחיית התקציב. הדיון נסחב לא מעט על סעיף אחד קטן. בהצעת החוק נכתב שלגבי ארבעת החודשים הקרובים, תינתן לממשלה זריקת חמצן של 11 מיליארד שקלים. הכסף יחולק אחרי ש"הממשלה תביא לאישור ועדת הכספים את הצעת שר האוצר". הח"כים של כחול לבן, איתן גינזבורג ורם שפע, תהו: מה זה "תביא?" כשנתניהו ירצה לתת כסף למטרה שחביבה עליו, הוא לא יביא את התקציב לאישור הממשלה אלא ישר לוועדת כספים, שבה יש רוב לבלוק הימין. היועצת המשפטית של ועדת הכספים, שגית אפיק, ספקה כפיים בייאוש. "הממשלה תביא" זה "הממשלה תאשר", הסבירה. אם כך, מה אכפת לכם לכתוב ש"הממשלה תאשר". לא לא, ענה מ"מ היו"ר, ח"כ יצחק פינדרוס, זה הנוסח שהשאיר שר האוצר. אני לא אעיר אותו על זה.
החשד לא נולד בחלל ריק. זמן קצר קודם לכן נכנס לישיבה יו"ר הקואליציה, מיקי זוהר, ודרש תשובות מהיועצים המשפטיים: האם אפשר לכתוב ששר האוצר יביא הצעה ישר לוועדת הכספים? ידלג על הממשלה? "מה אתה אומר אסי?" (מסינג, יועמ"ש משרד האוצר), "הבנתי, זה לא רצוי, אבל האם זה ממש לא חוקי? כמה לא חוקי, מאיר (לוין, המשנה ליועמ"ש)?" השניים התפתלו, אבל פסלו את הרעיון. זוהר עזב עצבני. עוד תרגיל מכוער נבלם.
אל תתרשמו מההצגות של נתניהו. הוא הפסיד. תקף את אשכנזי, המציא תיק לניסנקורן, ובסוף לא קיבל כלום. לא תקציב חד־שנתי, לא התחייבות לגבור על פסיקה אפשרית של בג"ץ שתפסול אותו כראש ממשלה חלופי, ולא ביטול ועדות למינוי בכירים. הוא כן קיבל הקמה של צוות "שיבחן" את הסוגיה, מה שהיה בהסכם מלכתחילה.
בינתיים השעון מתקתק. ייתכן שבנובמבר ייבחר נשיא חדש, פחות ידידותי לנתניהו. שלב ההוכחות במשפט יתחיל מיד לאחר מכן, והתירוץ של תקציב חד־שנתי כהצדקה לבחירות לא יהיה קיים. אם ירצה בחירות, הוא יצטרך להגיד את האמת: אני רוצה בחירות כדי לחמוק מהרוטציה. טוב, את האמת הוא לא יגיד, מן הסתם הוא כבר מסייר ליד סניף הבנק, מחפש את הפרצה הבאה.