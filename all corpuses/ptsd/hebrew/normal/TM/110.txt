#7513 משוחררת כבר תקופה אבל לא מסוגלת יותר עם חלק מהתגובות והפרסומים פה.
הייתי ג'ובניקית, סבלתי מכל רגע, ואני לא יכולה לסבול את האימרות דוגמת - "ג'ובניקים בכיינים אנחנו הלוחמים לא רואים בית וסובלים פיזית ובאופן כללי סובלים הרבה יותר אז מי נתן לג'ובניקים המפונקים זכות להתלונן?"
אז כן, הייתי ג'ובניקית. נסעתי כל יום יותר משעה לכיוון, היו ימים שיצאתי מהבית לפני 6 וגם היו ימים שהגעתי הביתה אחרי 23. לפעמים גם הייתי לוקחת עבודה איתי הביתה ולפעמים גם עשיתי טלפונים לטפל בדברים במוצ"ש עד 22-23. סבלתי פיזית מהסתובבות יומיומית עם מדי א' (לא, לא מוצרים). סבלתי כלכלית כי מי יקח אותי לעבוד עם כאלה שעות מוגבלות? בעיקר סבלתי נפשית מתחושת חוסר משמעות, בזבוז זמן, וריקנות לרמה שזה הגיע בשלב מסויים לטיפול תרופתי. אני יכולה להמשיך ולפרט על עוד כל מיני קשיים שאף אחד לא היה רוצה לחוות.
אני לא כותבת את זה כדי "לגבור" על הסבל של הלוחמים, להפך - אני כותבת את זה כדי להמחיש שלכל סוג שירות יש את החסרונות שלו, ואי אפשר לשפוט קושי של אדם אחר.
חוסר צדק במקום אחד לא מצדיק חוסר צדק במקום אחר, קושי של מישהו לא מבטל את קיומו של קושי של מישהו אחר.
מעבר לעובדה שלרוב מי ששופט לא חווה את הדברים שחווה הנשפט, כל אחד סובל מדברים שונים ויכול להתגבר על דברים שונים.
אז חלאס להתייחס לכל תלונה של ג'ובניק כאילו היא נאמרה יחד עם כפית של זהב בפה, או כאילו היא לא לגיטימית, כי פשוט אין לכם מושג.