"אתה יודע כמה זה מבאס שכולם מכירים אותך רק בגלל הנשק שלך??"
ככה התחיל קופידון את השיחה בנינו בחלום השלישי אתמול בלילה. 
איך בכלל הגיע אליך הנשק? איך הגעת למקצוע שלך בכלל?"
"קיבלתי את החץ וקשת לבר מצווה במקום שרשרת, אז הסתובבתי איתם כל הזמן. זה עצבן אותי שזה מה שדוד שלי הביא לי אז יריתי בו. היום זה הדוד שהכי אוהב אותי. אחרי הצבא עבדתי המון כמלווה טיולים, זה תמיד מועיל שיש לך נשק מהבית. אחרי זה הגיעה תקופה של דיכאון קשה, כשלא ראיתי לעצמי עתיד. החלטתי להתאבד ויריתי בעצמי. לא מתתי מזה, אבל לפחות מאז אני יותר אוהב את עצמי". 
"והעבודה?" התעקשתי "איך הגעת אליה?"
"הייתי יורה בכל מיני אנשים שעצבנו אותי ואז הם מאד אהבו אותי, כמו הדוד שלי, אבל חשבתי שזה צירוף מקרים מוזר. אבל לאט לאט הבנתי שכל מי שאני יורה בו מתאהב באדם הראשון שהוא רואה. 
כמובן שבהתחלה התלהבתי כמו ילד וסידרתי את האחים שלי, קופיקו, קיפי ומומין אבא שאני די בטוח שמאומץ. אבל אז הבנתי, שכמו שאמר חבר טוב שלי "עם כוח גדול באה אחריות גדולה" ולקחתי 2 החלטות: לא מתערב בחיים של אנשים שאני מכיר ולא יורה יותר כשאני שיכור. פאדיחה אחת הספיקה לי".
"מה קרה?" 
"סתם, הייתי בפאב, והיה שם בחור שבדיוק החברה הכלבה שלו זרקה אותו, ודווקא הוא היה בחור זהב, אז בשביל לשמח אותו יריתי חץ על הדוגמנית שישבה מולו"
"נו, אז מה הבעיה? מה רע בזה?"
"שאחרי כמה בירות, 3 כוסות יין אדום ו-17 צייסרים, במקום לפגוע בדוגמנית פגעתי במכוערת שהגיעה איתה. הם אמנם חיים באושר עד היום, אבל חבל לי בשבילו".
הייתי בשוק חיי.
"זה אני!!" צעקתי עליו וכמעט הערתי את עצמי. אני זוכר את הלילה הזה, זוכר שממש רציתי את הדוגמנית והיא לא שמה עלי". 
קופידון הרכין את הראש בבושה.
"אז אתה אומר שבעצם הייתי צריך להיות נשוי לדוגמנית מליונרית?"
"בחלום הלילה" הוא ענה לי.