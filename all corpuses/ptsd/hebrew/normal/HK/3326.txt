הכעס, הכאב, ההשפלה, הכל פשוט התפרץ.
אלפים יצאו להפגין, חסמו כבישים, צעקו והיו כמובן גם כאלה שהתפרעו ונעצרו. 
כולם ידעו שזה עומד להגיע, כולם ציפו לזה. 
אחרי המחאה השקטה האחרונה במוזיאון ת"א, סליחה בכיכר רבין שאחריה פשוט לא קרה כלום, הגיע קצין משטרה, הרג צעיר בן העדה והצית את כל הרגש, את כל התסכול החוצה. 
אני קורא ברשתות מלא סטטוסים בסגנון "עד היום תמכתי בהם ועכשיו אני שונא אתכם" "הייתם בסדר למה לקלקל" אבל למה לחסום את... " ועוד ועוד... 
ואני לא מדבר על האיחולים למוות של המפגינים. 
מי ישמע עד היום עזבתם את העבודה והצטרפתם למאבק שלנו, להחליף תמונת פרופיל לא עשיתם! אז עכשיו אתם כבר לא אוהבים אותנו? מי שכותב את זה כנראה שאף פעם לא אהב. 
המחאה הזאת גרמה לאנשים להבין שרק כך ואני אומר את זה בצער, הדברים יכולים לזוז. נכון כעסתם כי עמדתם בפקק שעות על גבי שעות, אבל בסוף הגעתם הביתה. 
בשבילנו זה לא טבעי לחזור הביתה, אנחנו יכולים להעצר, להיות מעוכבים וגם לההרג. 
אבל תראו מה קרה מאז, ראש הממשלה סוף סוף התייחס, מהדורות החדשות פתחו עם המחאות, רשתות זרות סיקרו את המחאה, עיתונים עם כותרות ענק ועוד ועוד ועוד... 
אפילו אתם מדברים על המחאה, כן אתה זה שכועס, אם לא היית בפקק כנראה שלא הייתה יודע שיש צעיר בן הקהילה שנהרג ע"י שוטר ולפניו היו עוד צעירים. 
אנשים כותבים שהם מזועזעים מהמחאה, אנרכיה צועקים בתקשורת. 
אז תגידו רגע, אתם רק עכשיו מזדעזעים!!
הזדעזתם כשאמהות אתיופיות קיבלו זריקת דפו-פרוברה כדי לצמצם את הילודה?
הזדעזתם כאשר זרקו לנו את מנות הדם? 
הזדעזתם כאשר לא קיבלו אתיופים לקייטנה? 
ושהמפ"ם קרא לפקוד שלו "כושי מסריח"? 
וכשהמוהל הפך אותנו לבשר תותחים?אז בטוח הזדעזתם, אה לא? 
אולי כשהמפכל אומר שטבעי שיחשדו בנו? 
גם לא? אז הגיוני שתזדעזעו מהפיכת ניידת ונדליזם וסגירת כבישים 
תבינו, אנחנו נגד אלימות מכל סוג שהיא, אבל אין כזה דבר מחאה שקטה, זה לא עובד באמת שניסינו. 
אז אנחנו מתנצלים על אי הנוחות, אנחנו פשוט רוצים לחיות. 
מאת : ברקו זרו .