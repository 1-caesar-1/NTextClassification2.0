ככה, בדיוק ככה היה צריך לטפל בתאונות הדרכים במדינה!!!
מהדורות החדשות יקדישו את עשרים הדקות הראשונות לסקר את התופעה,
כתבים יפוזרו ברחבי הארץ בכל מקום שהיתה תאונה וידווחו בשידור ישיר אודותיה.
מסלול נסיעתו של הפוגע יפורסם בשקופית גדולה בשחור ובצהוב, שיוכל הציבור לראות האם באותן שעות העבריין היה גם בקרבתו וכמה הוא היה קרוב למות גם.
הנהגים שסרחו יכנסו לתאי מעצר מיוחדים שהוכנו עבורם בתחנות המשטרה,
עבריינים פוטנציאלים שנתפסו עוד טרם התאונה יכנסו לבידוד של 14 ימים מחשש לפגיעה בציבור ולהדבקת התנהגות.
פרסומות על התנהגות מונעת ישודרו ללא הרף!
כבישים מסוכנים יסגרו לתנועה!
תאסר התכנסות של מעל 5000 רכבים בכביש אחד כדי שלא יווצר פקק שעלול להגדיל את הסבירות להיסח הדעת.
ואז, לא נסיים שנה עם 355 הרוגים.
לא יהיו לנו 8 הרוגים בשלושה ימים כמו בינואר האחרון.
בזמן שבישראל, מרגע שהתפרצה המחלה, התגלו 17 נשאי קורונה (שהלוואי ויחלימו במהירות) באותו הזמן בדיוק מתו כבר 47 אנשים מתאונות דרכים (שאין סיכוי שיקומו לתחייה).
ככה זה כשתאונת דרכים בהן כסאות של תינוקות מתעופפים ורוכבי אופניים מרוחים על כביש נתפסים כגזרת גורל, אבל נגיף עלוב מייצר היסטריה מוחלטת.