נכה. לא חצי בן אדם. אלא אם צריך לפנות אותו כשהוא חוסם כביש. 
לכולנו יש הרבה סימפטיה לנכים. גם כי סכום של 2,342 ₪ לחודש נשמע כמו סכום שלא ניתן להתקיים ממנו בשום צורה, וגם כי, ובכן, הם נכים. אז המאבק שלהם לחסום כבישים בשביל לקבל תקציבים מהממשלה מתקבל בסלחנות מדהימה. אותה משטרה שזרקה רימוני הלם בהפגנות אתיופים, ירתה במפגינים ערבים באירועי אוקטובר והיכתה נערים שהפגינו נגד ההתנתקות – לא מסוגלת לפנות נכים מכביש החוף. 
החופש להתבטא ולהפגין הוא חשוב, אולי אחד החשובים ביותר בדמוקרטיה. אבל הוא לא בלתי מוגבל. אתה לא יכול להתעלל בברוטאליות באחרים בשם חופש ההפגנה שלך. אתה לא יכול לשתק לחלוטין מדינה שלמה ולשלול את חופש התנועה של מיליוני אנשים. אפילו אם אתה נכה – אתה עדיין לא חצי בן אדם ואתה עדיין מצופה להתנהג כמו כל בן אדם אחר. 
ואם כבר מדברים על הנושא, כמות הדיסאינפורמציה סביב המאבק של הנכים מדהימה. דבר ראשון, המספר 2,342 ₪ נשמע מזעזע, אבל הוא רחוק מלהציג תמונה מלאה. הנכים מקבלים תוספת קצבה על ילדים ותוספת קצבה על בן זוג. יש גם תשלומים נכבדים נוספים לנכי צה"ל. ובנוסף לתשלומי קצבאות, הם זכאים להטבות מס, הנחות בארנונה, תוספת ימי הבראה לפי חוק, מענק נישואים, מענק כניסה לדירה, השתתפות בחשבון טלפון, השתתפות בתשלום ביטוח לאומי, השתתפות בהוצאות צהרונים, השתתפות בשכ"ל ילדים הלומדים במוסדות להשכלה גבוהה ועוד. אכן אי אפשר להתקיים מ-2,342 ₪ לחודש בלבד, אבל הם מקבלים בפועל יותר.
וחוץ מזה, העלאת קצבת הנכים מ- 2,342 ₪ בחודש לשכר מינימום היא סיפור יקר להחריד. ההערכה לעלות ההעלאה נעה בין 6.8 מיליארד שקלים בשנה (הערכה של מרצ) ל- 15 מיליארד שקלים בשנה (הערכה של ועדת זליכה). רק בשביל פרופורציות – תקציב בתי ספר היסודיים וחטיבות הביניים בישראל הוא קצת פחות מ-15 מיליארד. אנשים שחושבים שאפשר פשוט להמציא תקציב כזה לגידול בקצבאות, מבלי שהם טורחים אפילו לחשוב על המקורות שלו, הם מסוג האנשים שלא הייתי נותן להם לנהל את קופת ועד הבית שלי. 
לדעתי, נכון יותר, גם עבור הנכים וגם עבור כלל הציבור, לשנות את מבנה הקצבאות. הנחה בארנונה, למשל, שווה יותר כסף בגבעתיים מאשר בבאר שבע, אבל נכים בבאר שבע הם לא בעלי פחות צרכים מאשר נכים בגבעתיים. אם כבר מעבירים תשלומים לנכים, יהיה יותר נכון לבטל את כל ההטבות השונות, ולהעביר את העודפים האלו לקצבאות נכים. זה עדיף עבור הנכים, וזה אפשרי מבחינה תקציבית מבלי שנצטרך למשכן את העתיד של כולנו. ועד שזה יקרה, ננסה להתמודד עם הפקקים.