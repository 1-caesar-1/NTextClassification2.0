ביעותי לילה
קרה לכם שבאמצע הלילה הקטנים לפתע החלו לבכות ולצרוח מתוך שינה, ללא סיבה נראית לעין?
כנראה שמדובר בביעותי לילה.
ביעותי לילה מופיעים לרוב בגילאי 3-5, אך גם בגילאים צעירים יותר. זהו מצב שבו הקטנים כביכול מתעוררים, אולי אפילו מתיישבים במיטה/מהלכים בבית בבכי וצרחות איומות, אך למעשה הם ישנים, מצויים בחוסר הכרה זמנית ולא מודעים בכלל למה שקורה.
כהורים, אין ספק שמדובר בתופעה מדאיגה ומלחיצה. יחד עם זאת, חשוב לזכור שבמרבית המקרים הילדים כלל לא יזכרו זאת וביעותי הלילה נותרים כחוויה לא נעימה רק עבורנו 🙏
▪️ מה גורם לביעותי לילה?
נראה שישנו קשר גנטי לתופעה, כמו גם מחסור בשעות שינה ואף חשיפה למסכים לפני השינה.
▪️מה ההבדל בין ביעותי לילה לסיוטים?
בעוד שלביעותי לילה הקטנים כלל לא מודעים, סיוטים הם זוכרים היטב בבוקר.
▪️ האם נכון להעיר ילדים שסובלים מביעותי לילה?
בהחלט לא! מאחר והם אינם זוכרים את מה שקרה, לא מתקשרים או מגיבים לנו בזמן הביעות, לא מומלץ לנסות להעיר אותם. התגובות והלחץ שלנו, עלולים להשפיע עליהם ולגרום להם לפחד מיותר..
▪️ מה כן לעשות?
✔️ וודאו שסביבת הילדים בטוחה בזמן השינה, כך שגם במקרה של ביעותים, הם לא יכולים להיפגע.
✔️ שמרו על סדר יום קבוע והשכבות בזמן בהתחשב בגיל ובצרכים שמגלים הקטנים.
✔️ הימנעו מחשיפה למסכים לפני השינה. חשיפה זו מהווה עודף גירויים למוח, מקשה על כניסה רגועה וטובה לשינה ואף עלולה לגרום לתופעת הביעותים.
בכל מקרה, למרות שלא ניתן למנוע אותה, זכרו שמדובר בתופעה מוכרת וחולפת ❣️