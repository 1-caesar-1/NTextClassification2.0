#1200 איפשהו לקראת השעה העשרים ומשהו של כל תורנות, אני תוהה איך מישהו חשב מתישהו שזו צורת עבודה הגיונית.
הניסיון להפיק איזשהו מידע מהנתונים לפניי ולתרגם אותו לאבחנה כשהעיניים נעצמות והמחשבה איטית והדיבור לא קוהרנטי גורם להרגשה שאני בוודאות מפספסת משהו ולתקווה שזה לא משהו קריטי. 
המיגרנה עם הבחילה הנוראית שמגיעה במהלך/קצת אחרי/גם וגם/כל השבוע/חודש - תמיד, מזכירה לי את הנזק הוודאי שאני עושה לעצמי.
הייתי חוקרת במשטרה צבאית. היו חוקים לגבי אופן החקירות, זכויות נחקרים.. אני נזכרת בזה בתורנויות, נטולות זכויות אנוש בסיסיות. בית משפט צריך לאשר הפרת זכויות של פושעים נתעבים ופצצות מתקתקות.
לא ברור לי איך רופאים.ות נופלים לקטגוריה הזו באישור מלא של כל הגורמים הנוגעים בדבר. כולל אנחנו עצמנו.